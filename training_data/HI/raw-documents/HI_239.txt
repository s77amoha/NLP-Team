किताबी बातें न हो जाएं बिना पंखे वाले घर

नैनीताल में पंखे बिक रहे हैं. पुरानी बात नहीं है. कुछ ही साल बीते हैं. जब नैनीताल जाने वाले बच्चे सवाल करते थे कि यहां रहेंगे कैसे.. गेस्ट हाउस में तो पंखे ही नहीं है. इस साल कुछ ऐसी गर्मी पड़ी कि नैनीताल में लोग पंखे खरीदने को मजबूर हो गए. वैसे ही जैसे यूरोप के कुछ देशों हाल में हुआ. वहां के बहुत से देशों में सालों भर इतना सर्द मौसम होता रहा है कि घरों में पंखे या फिर एसी की कतई जरूरत नहीं पड़ती. खैर इस बार नैनीताल में टेंपरेचर 35 डिग्री तक जा पहुंचा. औसत तापमान तो 28 का ही रहा, लेकिन जो गर्मी महसूस की गई वो 30 डिग्री से ऊपर वाली ही रही.
लैंसडाउन की कहानी
उत्तराखंड में गर्मी से राहत देने वाला एक और इलाका लैंसडाउन का माना जाता रहा. वहां का तापमान आम तौर पर बेहद खुशगवार रहा करता था. रातें तो सर्द तक होती रही, लेकिन इस दफा वहां भी गर्मी से राहत नहीं मिली. वहां का टेंपरेचर 31 डिग्री रहा. लैंसडाउन दरअसल, कोटद्वार और यमकेश्वर के बीच में पड़ता है. इन दोनों जगहों के तापमान क्रमशः 46 और 44 डिग्री चल रहा है. ऐसे में कैसे लैंसडाउन को राहत मिल सकती है?
पिघल रहे ग्लेशियर
गर्मी के कारण हिमालय के ग्लेशियर तेजी से पिघल रहे हैं, जिससे भगीरथी में जलस्तर बढ़ रहा है। वरिष्ठ पत्रकार अनुपम त्रिवेदी इस बदलाव से चिंतित हैं, क्योंकि एक बार ग्लेशियर का आकार बदलने पर उसे पुनः अपने आकार में लाना मुश्किल है, और भविष्य में अनुकूल मौसम की उम्मीद नहीं दिखती।