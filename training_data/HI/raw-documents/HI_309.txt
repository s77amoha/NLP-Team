तुम करो तो ठीक, हम करें तो गलत... सबके सामने रूस ने अमेरिका को क्यों हड़काया, तानाशाह से है कनेक्शन

नई दिल्ली: रूस और यूक्रेन के बीच जंग अभी कितनी लंबी चलेगी, कोई नहीं जानता. दुनिया के कई देश जंग की आग को बुझाने में लगे हैं, मगर अब तक सफलता नहीं मिली. यूक्रेन के खिलाफ जंग में तानाशाह की सेना भी रूस के साथ युद्ध के मैदान में है. तानाशाह किम जोंग उन सेना और हथियार से दोस्त पुतिन की मदद कर रहे हैं. अमेरिका इसे लेकर लगातार आपत्ति जता रहा है. अमेरिका ने तो यहां तक कह दिया है कि यूक्रेन को अब उत्तर कोरिया कै सैनिकों पर पलटवार करना चाहिए. हालांकि, अब रूस ने सबके सामने अमेरिका को हड़काया है.
दरअसल, संयुक्त राष्ट्र के मंच से रूस ने फटकारते हुए कहा कि अगर अमेरिका समते पश्चिम के देश यूक्रेन की मदद कर सकते हैं तो फिर उत्तर कोरिया यूक्रेन के खिलाफ जंग में मॉस्को की मदद क्यों नहीं कर सकता? रूस के संयुक्त राष्ट्र दूत वसीली नेबेंजिया ने बुधवार को सवाल उठाया कि पश्चिमी देश जब यूक्रेन की मदद का दावा कर सकते हैं तो उनके सहयोगी देश जैसे उत्तर कोरिया, यूक्रेन के खिलाफ जंग में मॉस्को की मदद क्यों नहीं कर सकते? हालांकि, सुरक्षा परिषद की बैठक में अमेरिका, ब्रिटेन, दक्षिण कोरिया, यूक्रेन और अन्य देशों ने रूस की आलोचना की. सभी ने रूस पर उत्तर कोरिया से सैनिकों की तैनाती कर संयुक्त राष्ट्र के प्रस्तावों और संस्थापक संयुक्त राष्ट्र चार्टर का उल्लंघन करने का आरोप लगाया.