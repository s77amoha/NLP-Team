कैसे लद्दाख पर मंडरा रहा क्लाइमेट चेंज का खतरा, किस समस्या से जूझ रहा यह केंद्र शासित प्रदेश

Climate Change in Ladakh: दरअसल लद्दाख एक साथ कई मोर्चों पर लड़ रहा है. उसकी पहली लड़ाई तो राजनीतिक है. लद्दाख की जनता अपने राज्य को संविधान की छठी अनुसूची में शामिल कराना चाहती है. इसके लिए वहां के सामाजिक कार्यकर्ता सोनम वांगचुक अपने समर्थकों के साथ लगातार आंदोलन कर रहे थे. इसके लिए उन्होंने लेह से दिल्ली तक पैदल मार्च किया और आमरण अनशन भी किया. ये लोग केंद्र शासित प्रदेश लद्दाख के लिए एक लोक सेवा आयोग और लेह और कारगिल जिलों के लिए अलग लोकसभा सीटों की भी मांग कर रहे हैं. केंद्र सरकार ने उनकी मांगे पूरी करने का आश्वासन किया है.
क्लाइमेट चेंज का खतरा
लेकिन लद्दाख के सामने सबसे बड़ा संकट जो इस समय खड़ा है, वो है क्लाइमेट चेंज और इसकी वजह है ओवरटूरिज्म. पहले बात लद्दाख आने वाले पर्यटकों की संख्या की. अक्टूबर की शुरुआत तक लद्दाख में पर्यटन का सीजन आधिकारिक तौर पर खत्म हो जाता है. इस सीजन में ‘हाई पासेस की धरती’ पर कितने लोग आए इसका कोई आधिकारिक आंकड़ा तो नहीं हैं. लेकिन ये पिछले साल या 2022 से कम नहीं हो सकता. अगर हम दो साल पहले का भी आंकड़ा मान लें तो, जनवरी से अगस्त तक करीब 4.5 लाख पर्यटक लद्दाख आए थे. इनमें से 2.5 लाख पर्यटक जून और जुलाई के महीनों में ही पहुंचे थे. 2023 में ये संख्या और भी ज्यादा हो सकती है, करीब सात लाख के आसपास. जाहिर है कि 2024 में ये आंकड़ा बढ़ा होगा. 