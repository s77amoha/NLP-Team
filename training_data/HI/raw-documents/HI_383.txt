डोनाल्ड ट्रंप जैसे ही राष्ट्रपति पद की शपथ लेंगे... रूस के साथ युद्ध पर यूक्रेनी प्रेसीडेंट जेलेंस्की का बड़ा दावा

यूक्रेन के राष्ट्रपति वलोडिमिर जेलेंस्की का कहना है कि रूस के साथ चल रहा उनके देश का युद्ध डोनाल्ड ट्रंप के अमेरिका का राष्ट्रपति बनने के बाद खत्म हो जाएगा। इस महीने की शुरुआत में हुए अमेरिकी राष्ट्रपति चुनाव में जीत दर्ज करने वाले डोनाल्ड ट्रंप अगले साल जनवरी में पद की शपथ लेंगे। जेलेंस्की को लगता है कि ट्रंप के अमेरिकी प्रेसीडेंट का पद संभालने के कुछ दिन के भीतर ही रूस के साथ उनका युद्ध रुक सकता है। जेलेंस्की का ये बयान इसलिए खास है क्योंकि ट्रंप भी अपने चुनाव प्रचार के दौरान यूक्रेन-रूस युद्ध रुकवाने का दावा कर चुके हैं।
यूक्रेन के राष्ट्रपति वलोडिमिर जेलेंस्की ने कहा, 'मुझे यकीन है कि रूस के साथ युद्ध जितनी जल्दी खत्म होना चाहिए था, उससे भी जल्दी खत्म हो जाएगा। जब डोनाल्ड ट्रंप अमेरिका के राष्ट्रपति बनेंगे तो ये युद्ध रुक जाएगा।' जेलेंस्की ने यह भी कहा कि अमेरिका के राष्ट्रपति चुनाव में जीत के बाद उनकी डोनाल्ड ट्रंप से फोन पर बातचीत हुई, जो काफी सकारात्मक रही। जेलेंस्की ने यूक्रेनी मीडिया आउटलेट सस्पिल्ने के साथ एक साक्षात्कार में ये बातें कही हैं।
जेलेंस्की की ट्रंप से क्या हुई बातचीत?
जेंलेंस्की ने ट्रंप से बड़ी उम्मीद होने का इशारा किया है लेकिन इस बारे में कुछ नहीं बताया कि क्या ट्रंप ने रूस के साथ संभावित बातचीत पर क्या मांग की है। जेलेंस्की का कहना है कि उन्होंने ट्रंप से ऐसा कुछ नहीं कहा है, जो यूक्रेन के हितों के उलट हो। उन्होंने कहा कि यूक्रेन को वह सब कुछ करना चाहिए, जिससे युद्ध अगले साल राजनयिक माध्यमों से खत्म हो जाए।