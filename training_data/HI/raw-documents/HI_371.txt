यूक्रेन ने पहली बार लंबी दूरी की मिसाइल से बोला हमला, रूस ने दी परमाणु हमले की धमकी, क्‍या तीसरा विश्‍वयुद्ध होने जा रहा?

यूक्रेनी सेना ने रूस के अंदर हमले के लिए अमेरिकी लंबी दूरी की एटीएसीएमएस मिसाइलों का इस्तेमाल किया है। दोनों देशों में फरवरी, 2022 से चल रही लड़ाई में ये पहली बार है, जब यूक्रने इन मिसाइलों से रूस पर हमला किया है। हाल ही में अमेरिकी राष्ट्रपति जो बाडेन ने यूक्रेन को एटीएसीएमएस मिसाइलों का इस्तेमाल की मंजूरी दी थी। इस मंजूरी के दो दिन बाद ये घटनाक्रम हुआ है। यूक्रेन के हमले के बाद दुनिया की नजर अब रूसी राष्ट्रपति व्लादिमीर पुतिन की ओर हैं।
अमेरिका ने ही यूक्रेन को आर्मी टैक्टिकल मिसाइल सिस्टम (एटीएसीएमएस) की आपूर्ति की है, जिनसे उसने रूस में हमला किया है। पुतिन पहले ही कह चुके हैं कि वह इस तरह के मिसाइल हमले को वह नाटो का युद्ध में सीधे शामिल होना मानेंगे। रूस की ओर से ऐसे संकेत भी मिले हैं कि यूक्रेन के पश्चिमी मिसाइलों के इस्तेमाल पर प्रतिक्रिया में परमाणु हथियार इस्तेमाल किए जा सकते हैं। साफ है कि रूस की जवाबी आक्रामक कार्रवाई किसी बड़ी लड़ाई की शुरुआत भी कर सकती है, जिसके तीसरे विश्व युद्ध जैसी शक्ल लेने से भी इनकार नही किया जा सकता है।