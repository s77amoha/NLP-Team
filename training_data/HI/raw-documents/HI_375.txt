खुले मैदान में ट्रेनिंग कर रहे थे रूसी सैनिक, तभी यूक्रेन रॉकेट के हमले में हुए ढेर, सामने आया वीडियो

रूस यूक्रेन युद्ध का एक वीडियो सामने आया है। इस वीडियो में एक यूक्रेनी रॉकेट रूसी सैनिकों को निशाना बनाते नजर आ रहा है। इस हमले में पांच रूसी सैनिक मारे जाने की आशंका है और कई अन्य गंभीर रूप से घायल बताए जा रहे हैं। रूसी सैनिक ट्रेनिंग कर रहे थे, जब यह हमला हुआ। इसके बाद रूसी सेना की रणनीति पर भी सवाल खड़े हो गए हैं।
रूसी रणनीति की कमजोरी हुई उजागर
गुरुवार को करीब दर्जनभर रूसी सैनिक कब्जाए गए यूक्रेनी इलाके जापोरजिया ओब्लास्ट इलाके में खुली जगह पर ट्रेनिंग कर रहे थे, लेकिन उन पर यूक्रेनी सर्विलांस की नजर थी। जैसे ही रूसी सैनिक एक वैन से उतरे तो तभी यूक्रेन ने 92 किलोमीटर की दूरी पर स्थित एक हाई मोबिलीटी आर्टिलरी रॉकेट सिस्टम से एम30/31 रॉकेट लॉन्च किए। रॉकेट रूसी सैनिकों के पास गिरा, जिससे कम से कम पांच रूसी सैनिकों की मौत हो गई और कई अन्य गंभीर रूप से घायल हुए। इस हमले से रूस की कमजोर रणनीति भी उजागर हो गई क्योंकि जापोरजिया और डोनेत्सक इलाके में हुए ऐसे हमलों में फरवरी से अब तक सैंकड़ों रूसी सैनिक मारे जा चुके हैं, लेकिन इसके बावजूद रूसी सेना के शीर्ष अधिकारी बार-बार खुले मैदान में सैनिकों का प्रशिक्षण आयोजित कर रहे हैं।  