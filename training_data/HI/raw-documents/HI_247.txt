Russia Ukraine War: मॉस्को ने यूक्रेन पर रात भर बरसाए ड्रोन और मिसाइलें, कई ठिकाने तबाह; 1 व्यक्ति की मौत

रूस ने यूक्रेन पर बीती रात घातक ड्रोन और मिसाइलों से बड़ा हमला किया है। इसमें यूक्रेन के कई अहम ऊर्जा ठिकाने ध्वस्त हो गए हैं और हमले में एक व्यक्ति की मौत हो गई है।
कीव: रूस और यूक्रेन के बीच अब युद्ध लगातार घातक होता जा रहा है। रूसी सेना ने यूक्रेन पर शनिवार रात 87 शाहिद ड्रोन और चार विभिन्न प्रकार की मिसाइलों से कई ठिकानों पर एक साथ हमला किया। इससे पूरे कीव में खलबली मच गई। इस हमले में यूक्रेन के कई अहम ठिकाने तबाह हो गए। इस दौरान एक व्यक्ति की मौत हो गई। अधिकारियों ने रविवार को यह जानकारी दी। खारकीव के गवर्नर ओलेह सिनीहुबोव ने बताया कि क्षेत्र में 49 वर्षीय व्यक्ति की कार ड्रोन की चपेट में आ गई जिससे उसकी मौत हो गई।
रूस पर विजय योजना पेश करने वाले हैं जेलेंस्की
रूस ने यूक्रेन पर यह हमला ऐसे समय में किया है, जब एक दिन पहले ही शनिवार को यूक्रेन के राष्ट्रपति व्लादिमिर जेलेंस्की ने कहा था कि वह यूक्रेन को हथियार आपूर्ति करने वाले देशों के ‘रामस्टीन’ समूह की 12 अक्टूबर को होने वाली बैठक में अपनी ‘‘विजय योजना’’ पेश करेंगे। यानि जेलेंस्की बताएंगे कि वह रूस को किस तरह हराने जा रहे हैं। ताकि यूक्रेन को यूरोप का समर्थन मिलता रहे। जेलेंस्की ने पिछले सप्ताह वाशिंगटन में अमेरिका के राष्ट्रपति जो बाइडेन के सामने अपनी योजना पेश की थी। इसकी विषय-वस्तु सार्वजनिक नहीं की गई है, लेकिन ऐसा बताया गया है कि इस योजना में ‘नाटो’ (उत्तर अटलांटिक संधि संगठन) में यूक्रेन को शामिल करने और रूस के भीतर हमला करने के लिए लंबी दूरी की मिसाइलें दागने की बात की गई है। (एपी)

