बाइडेन ने यूक्रेन के लिए किया बड़ा 'इंतजाम', अगले साल भी नहीं रुकेगा युद्ध?

अमेरिका ने नवनिर्वाचित राष्‍ट्रपति डोनाल्‍ड ट्रंप ने हाल ही में निवर्तमान राष्‍ट्रपति जो बाइडेन से मुलाकात की है. उन्‍होंने सत्‍ता के हस्‍तांतरण में मदद करने का भरोसा भी दिलाया है. इससे पहले उपराष्‍ट्रपति भी ये बयान दे चुकी हैं. वहीं रूस-यूक्रेन युद्ध को लेकर जो बाइडेन अपने कार्यकाल में यूक्रेन की भरपूर मदद करते रहे और अब जाते-जाते भी वे यूक्रेन को पर्याप्‍त मदद भेजकर यह सुनिश्चित करना चाहते हैं कि यूक्रेन के पास रूसी सेना का मुकाबला करने में कोई समस्‍या ना आए. हालांकि ट्रंप कह चुके हैं कि वो यह युद्ध रोक देंगे.
अमेरिका के विदेश मंत्री एंटनी ब्लिंकन ने कहा है कि बाइेडन प्रशासन अपने कार्यकाल के अंतिम महीनों में यह सुनिश्चित करने के लिए कटिबद्ध है कि यूक्रेन के पास रूस की आक्रमकता का अगले साल भी मुकाबला करने के संसाधान उपलब्ध रहें. उन्होंने यह भी कहा कि बाइडेन प्रशासन यूक्रेन को यथासंभव सहायता भेज रहा है ताकि वह रूसी सेना को रोक सके और किसी भी संभावित शांति वार्ता में मजबूत स्थिति में हो.
ब्लिंकन ने कहा, ''राष्ट्रपति बाइडेन यह सुनिश्चित करने के लिए कटिबद्ध हैं कि हमारे पास उपलब्ध प्रत्येक डॉलर को अब से लेकर 20 जनवरी के बीच यूक्रेन भेज दिया जाए.'' 20 जनवरी 2025 को ही डोनाल्‍ड ट्रंप अमेरिका के नए राष्ट्रपति के तौर पर शपथ लेंगे.