BRICS से पहले प्रेसवार्ता में पुतिन ने दिया भारत का उदाहरण, यूक्रेन युद्ध में पीएम मोदी की भूमिका को सराहा

ब्रिक्स शिखर वार्ता 2024 से पहले इसकी मेजबानी कर रहे रूस के राष्ट्रपति पुतिन ने शुक्रवार को प्रेसवार्ता की है। इस दौरान उन्होंने एक सवाल के जवाब में कहा कि ब्रिक्स का उद्देश्य किसी के खिलाफ होना नहीं है। यह पश्चिम विरोधी नहीं है। इसके लिए उन्होंने भारत का उदाहरण भी दिया।
मॉस्कोः रूस में अगले हफ्ते होने वाले ब्रिक्स शिखर सम्मेलन से पहले राष्ट्रपति पुतिन ने प्रेसवार्ता की है। इस दौरान उन्होंने पश्चिमी देशों को भारत का उदाहरण देकर उन्हें आईना दिखाया है। पुतिन से सवाल पूछा गया था कि क्या ब्रिक्स पश्चिमी देशों के खिलाफ बनाया गया एक संगठन है?...इस पर पुतिन ने कहा कि ब्रिक्स पश्चिम विरोधी नहीं, बल्कि सिर्फ एक गैर-पश्चिम समूह है। ब्रिक्स का उद्देश्य कभी किसी के खिलाफ होना नहीं था। इसके लिए उन्होंने भारत के रुख का हवाला भी दिया। पुतिन ने पश्चिमी देशों को बताया कि भारत ब्रिक्स का अहम सदस्य है, लेकिन वह पश्चिम या यूरोप विरोधी नहीं है। इसी तरह से अन्य सदस्य भी हैं। 
इस दौरान उन्होंने रूस-यूक्रेन युद्ध पर पीएम मोदी की भूमिका की सराहना भी की। यूक्रेन विवाद पर राष्ट्रपति व्लादिमीर पुतिन का कहना है, ''...पीएम मोदी उनसे बातचीत के दौरान हर बार इस मुद्दे को उठाते हैं और अपने विचार व्यक्त करते हैं। इसके लिए हम उनके आभारी हैं।' उन्होंने कहा कि रूस इस मुद्दे को शांतिपूर्ण तरीकों से समाप्त करने में रुचि रखता है। मगर यह हम नहीं थे, जिन्होंने इस पर बातचीत रोकी थी, बल्कि यह यूक्रेनी पक्ष था..."