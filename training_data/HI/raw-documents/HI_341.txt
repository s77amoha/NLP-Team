ज़ेलेंस्की पर कितना भरोसा

हमने यूक्रेन में युद्ध को प्रभावित करने वाली कई बातों की चर्चा की लेकिन इसे व्यापक विश्व राजनीति के संदर्भ में देखना भी ज़रूरी है.
13 अप्रैल को ईरान ने इसराइल पर मिसाइल और ड्रोन से एक बड़ा हमला किया. यह हमला रूस द्वारा यूक्रेन पर किये गए बड़े मिसाइल और ड्रोन हमलों से तीन गुना बड़ा था, लेकिन अमेरिका, यूके, जॉर्डन और इसराइली सेना के बीच समन्वय के ज़रिए इसे लगभग नाकाम कर दिया गया.
यूके की मैनचेस्टर यूनिवर्सिटी में यूक्रेनी राजनीति की प्रोफ़ेसर ओल्गा ओनुच कहती हैं कि यूक्रेन के राष्ट्रपति ज़ेलेंस्की ने यह मुद्दा उठाया है कि अमेरिका और यूके ने जिस प्रकार इसराइल की मदद की उस प्रकार रूस के हमले से बचाव के लिए यूक्रेन की मदद नहीं की.
वे कहती हैं, "उनकी बात सच है. इसराइल को दी गई सहायता और यूक्रेन की मिली सहायता में अंतर है. इसी प्रकार की कार्रवाई 24 फ़रवरी 2022 को भी की जा सकती थी लेकिन ऐसा नहीं हुआ, क्योंकि अमेरिका और यूके ने सोचा कि वो यूक्रेन की वायु सीमा की सुरक्षा करने की क्षमता नहीं रखते या उस दिशा में क़दम उठाना नहीं चाहते."
ओनुच कहती हैं, "हर रोज़ रूसी मिसाइलों और ड्रोन हमलों से परेशान यूक्रेनी जनता जानती है कि अमेरिका, यूके और दूसरे देश रूसी मिसाइलों और ड्रोन हमलों को रोक सकते हैं जैसा कि उन्होंने इसराइल के लिए किया."
राष्ट्रपति ज़ेलेंस्की यह दलील देते रहे हैं कि यूक्रेन पर रूसी हमला केवल यूक्रेन ही नहीं बल्कि पूरे यूरोप और लोकतंत्र के लिए भी ख़तरा है. क्या वो पश्चिमी देशों को यह संदेश देने में कामयाब रहे हैं ताकि यूक्रेन को मदद जारी रहे?
