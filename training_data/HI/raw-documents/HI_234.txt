फिरकी ले रहा है ऊपर वाला, जहां पहले आती थी बाढ़ अब वहां सूखा, सूखे वाली जगह सैलाब

सूखे की घटनाओं में दो गुना वृद्धि हुई है, विशेष रूप से कृषि और मौसम संबंधी सूखे में, तथा चक्रवात की घटनाओं में चार गुना वृद्धि हुई है.
नई दिल्‍ली. भारत के 85 फीसदी से अधिक जिले बाढ़, सूखे और चक्रवात जैसे कठोर जलवायु घटनाओं के प्रभाव में हैं. एक नवीनतम अध्यनन में यह दावा किया गया है. आईपीई ग्लोबल और ईएसआरआई इंडिया द्वारा किए गए अध्ययन में यह पता चला है कि भारत में पहले जिन जगहों पर बाढ़ आती थी, वहां पर अब सूखे वाले हालात हैं और पहले जहां पर सूखा पड़ता था अब वहां बाढ़ के हालात बन रहे हैं. इस स्टडी में 1973 से 2023 तक के जलवायु परिवर्तन के आंकड़ों का विश्लेषण किया गया है. इससे पता चलता है कि भारत में 85% जिलों पर मौसम में हो रहे बदलावों का असर हो रहा है जबकि 45 फीसदी जिलों में इस मामले में ‘स्वैपिंग’ (अदला-बदली) का असर देखा जा रहा है.
सूखे में दो गुना वृद्धि
अध्ययन से यह भी तथ्य सामने आया कि सूखे की घटनाओं में दो गुना वृद्धि हुई है, विशेष रूप से कृषि और मौसम संबंधी सूखे में, तथा चक्रवात की घटनाओं में चार गुना वृद्धि हुई है. अध्ययन के मुताबिक बिहार, आंध्र प्रदेश, ओडिशा, गुजरात, राजस्थान, उत्तराखंड, हिमाचल प्रदेश, महाराष्ट्र, उत्तर प्रदेश और असम के 60 प्रतिशत से अधिक जिले एक से अधिक चरम जलवायु घटनाओं का सामना कर रहे हैं.