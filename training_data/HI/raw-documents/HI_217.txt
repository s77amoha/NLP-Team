डोनाल्ड ट्रंप के निशाने पर आया यूक्रेन, बोले 'रूस से जंग के लिए जेलेंस्की जिम्मेदार'

अमेरिका के पूर्व राष्ट्रपति डोनाल्ड ट्रंप यूक्रेन को लेकर अमेरिकी समर्थन की आलोचना करते रहे हैं। लेकिन, इस बार उन्होंने साफ कह दिया है कि रूस के साथ युद्ध के लिए यूक्रेन के राष्ट्रपति वोलोदिमीर जेलेंस्की जिम्मेदार हैं।
Russia Ukraine War: अमेरिका के पूर्व राष्ट्रपति डोनाल्ड ट्रंप ने रूस और यूक्रेन के बीच जारी युद्ध को लेकर बड़ा बयान दिया है। ट्रंप ने कहा है कि यूक्रेन के राष्ट्रपति वोलोदिमीर जेलेंस्की रूस के साथ युद्ध के लिए जिम्मेदार हैं। उन्होंने कहा है कि जेलेंस्की ना केवल युद्ध को समाप्त करने में विफल रहने के लिए बल्कि इसे शुरू करने में मदद करने के लिए भी दोषी हैं। राष्ट्रपति जेलेंस्की इसी साल सितंबर में अमेरिका के पूर्व राष्ट्रपति डोनाल्ड ट्रंप से मुलाकात भी कर चुके हैं। इस दौरान उन्होंने ट्रंप से कहा था कि पुतिन युद्ध नहीं जीत सकते हैं। 
यूक्रेन को लेकर बदल जाएगा अमेरिका का रुख?
अमेरिका के पूर्व राष्ट्रपति डोनाल्ड ट्रंप ने मॉस्को के साथ शांति स्थापित करने में विफल रहने के लिए यूक्रेनी राष्ट्रपति जेलेंस्की की आलोचना की है। उन्होंने सुझाव दिया है कि यूक्रेन को शांति समझौते के लिए आगे आना चाहिए। खास बात यह है कि, इससे पहले भी कई मौकों पर ट्रंप ने यूक्रेनी राष्ट्रपति को जंग के लिए जिम्मेदार ठहराया है। ट्रंप के बार-बार जेलेंस्की के खिलाफ इस तरह के बयान से अंदाजा लगाया जा रहा है कि उनके राष्ट्रपति बनने के बाद यूक्रेन और अमेरिका के संबंधों में बदलाव देखने को मिल सकता हैं। ट्रंप इससे पहले यह भी कह चुके हैं कि वो रूस और यूक्रेन के बीच जंग को समाप्त करा सकते है।