यूक्रेन के पास नहीं है रूस के इस खतरनाक बम का तोड़, आप भी जान लें नाम

रूस और यूक्रेन के बीच जंग जारी है। दोनों पक्ष लगातार एक दूसरे पर हमला कर रहे हैं। इस बीच रूस ने एक ऐसे बम का प्रयोग शुरू किया है जिसका यूक्रेन के पास कोई तोड़ नहीं है।
कीव: यूक्रेन के दूसरे सबसे बड़े शहर खारकीव में पांच मंजिला एक इमारत पर रूसी ग्लाइड बम से हमला हुआ, जिसमें तीन साल की बच्ची समेत कम से कम 12 लोग घायल हो गए। स्थानीय अधिकारियों ने बृहस्पतिवार को यह जानकारी दी। खारकीव के क्षेत्रीय गवर्नर ओलेह सिनीहुबोव ने बताया कि बुधवार रात बम इमारत की चौथी मंजिल पर गिरा, जिससे आग लग गई। अग्निशमन कर्मियों ने धुएं और मलबे के बीच जीवित लोगों की तलाश शुरू की। रूसी सीमा से लगभग 30 किलोमीटर दूर स्थित खारकीव शहर, रूस के खिलाफ युद्ध के दौरान लगातार हवाई हमलों का लक्ष्य रहा है। यह युद्ध अब अपने तीसरे वर्ष में प्रवेश कर चुका है। 
दोनों तरफ से जारी हैं हमले
यूक्रेन के राष्ट्रपति वोलोदिमीर जेलेंस्की ने कहा कि खारकीव में हुए नवीनतम हमले ने यूक्रेन के पश्चिमी सहयोगियों से समर्थन बढ़ाने की तत्काल आवश्यकता को उजागर किया है। जेलेंस्की ने हाल ही में पश्चिमी सैन्य समर्थन को और अधिक सुनिश्चित करने के प्रयास में अमेरिका के अधिकारियों के साथ बातचीत की है। यूक्रेन अग्रिम मोर्चे पर सैनिकों की समस्या से जूझ रहा है और रूस के लगातार हमलों को रोकने के लिए संघर्ष कर रहा है। दोनों पक्षों ने नियमित रूप से सीमा पार हवाई हमले जारी रखे हैं, आमतौर पर रात में। यूक्रेन की वायु सेना ने बृहस्पतिवार को कहा कि रूस द्वारा रात में दागे गए 105 शाहद ड्रोन में से 78 को नष्ट कर दिया गया। देश के 15 क्षेत्र हमले की चपेट में आए। इस बीच, मॉस्को स्थित रक्षा मंत्रालय के एक बयान के अनुसार, रूसी सेना ने रात भर में 113 यूक्रेनी ड्रोनों को हवा में ही मार गिराया। (एपी)

