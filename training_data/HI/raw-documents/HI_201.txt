PM मोदी की रूस यात्रा से टेंशन में क्यों पश्चिमी देश, दो दिवसीय दौरे में छिपा ...

PM मोदी की रूस यात्रा से टेंशन में क्यों पश्चिमी देश, दो दिवसीय दौरे में छिपा क्या संदेश
PM Modi Russia Visit: पीएम मोदी पांच साल बाद रूस जा रहे हैं। इसके अलावा उनका दौरा तब हो रहा है, जब रूस और यूक्रेन के बीच पिछले करीब ढाई साल से युद्ध चल रहा है और पश्चिमी देश रूस पर बैन लगाए हुए हैं।
प्रधानमंत्री नरेन्द्र मोदी दो दिवसीय रूस दौरे पर रवाना हो गए हैं। वह 8 और 9 जुलाई को मॉस्को में रहेंगे और 22वें वार्षिक शिखर सम्मेलन में शिरकत करेंगे। प्रधानमंत्री मोदी ने मॉस्को रवाना होने से पहले खुद ट्वीट कर कहा कि वह राष्ट्रपति व्लादिमीर पुतिन के साथ द्विपक्षीय संबंधों के सभी पहलुओं की समीक्षा करने के लिए आशान्वित हैं। उन्होंने सोशल मीडिया प्लेटफॉर्म एक्स पर कहा कि हम अगले तीन दिन रूस और ऑस्ट्रिया में रहेंगे। ये यात्राएं उन देशों के साथ संबंधों को गहरा करने का एक शानदार अवसर होंगी, जिनके साथ भारत की गहरी मित्रता है। मैं इन देशों में रहने वाले भारतीय समुदाय के साथ बातचीत करने के लिए भी उत्सुक हूं।
उन्होंने कहा कि भारत और रूस के बीच ऊर्जा, सुरक्षा, व्यापार, निवेश, स्वास्थ्य, शिक्षा, संस्कृति, पर्यटन और लोगों के बीच आदान-प्रदान क्षेत्रों सहित विशिष्ट और विशेषाधिकार प्राप्त रणनीतिक साझेदारी पिछले दस वर्षों में बहुत आगे बढ़ी है। पीएम मोदी ने कहा मैं अपने मित्र राष्ट्रपति व्लादिमीर पुतिन के साथ द्विपक्षीय सहयोग के सभी पहलुओं की समीक्षा करने और विभिन्न क्षेत्रीय और वैश्विक मुद्दों पर दृष्टिकोण साझा करने के लिए बहुत उत्सुक हूं। हम एक शांतिपूर्ण और स्थिर क्षेत्र के लिए अपनी सहायक भूमिका निभाना चाहते हैं। यह यात्रा मुझे रूस में जीवंत भारतीय समुदाय से मिलने का भी अवसर प्रदान करेगी।
पीएम मोदी का दौरा अहम क्यों?
पीएम मोदी पांच साल बाद रूस जा रहे हैं। इसके अलावा उनका दौरा तब हो रहा है, जब रूस और यूक्रेन के बीच पिछले करीब ढाई साल से युद्ध चल रहा है और अमेरिका समेत कई पश्चिमी देश रूस पर प्रतिबंध लगाए हुए हैं। यूक्रेन युद्ध छिड़ने के बाद पीएम मोदी का यह पहला रूस दौरा है। इसके अलावा लगातार तीसरी बार प्रधानमंत्री बनने के बाद यह उनकी पहली द्विपक्षीय यात्रा है।
पीएम मोदी का रूस दौरा इसलिए भी अहम है क्योंकि यह रूस और चीन के बढ़ते घनिष्ठ रिश्तों के बीच हो रहा है जो भारत की अहमियत को उजागर करता है। माना जा रहा है कि प्रधानमंत्री की यह कोशिश दोनों महाशक्तियों के बीच अपनी उपस्थिति को संतुलित करने और पश्चिमी देशों के साथ भी अपने रिश्तों का संतुलन बनाए रखने की बड़ी कवायद है। पिछले महीने ही वह जी-7 देशों के सम्मेलन में शिरकत करने इटली गए थे।
पश्चिमी देशों को टेंशन क्यों?
यूक्रेन युद्ध के बाद से ही यानी फरवरी 2022 से ही पश्चिमी देश रूस को अलग-थलग करने के क्रम में उस पर आर्थिक प्रतिबंध समेत कई तरह के बैन लगाते रहे हैं। बावजूद इसके भारत ने कोविड काल के दौरान रूस से कच्चे तेल का आयात किया। भारत ने रूस-यूक्रेन युद्ध के दौरान संतुलित रुख अपनाया था। रूसी मीडिया ने प्रधानमंत्री मोदी के दौरे पर कहा है कि उनका मॉस्को दौरा दिखाता है कि भारत ने रूस को अलग-थलग करने की पश्चिमी देशों की रणनीति को नकार दिया है। उधर, तमाम पश्चिमी देशों की इस यात्रा पर पैनी नजर है।
इस बीच, रूसी राष्ट्रपति के कार्यालय क्रेमलिन के प्रवक्ता पेस्कोव ने कहा है कि पश्चिमी देश पीएम मोदी के रूस दौरे को ईष्या की नजरों से देख रहे हैं। रूसी राष्ट्रपति के प्रेस सचिव ने कहा, "पीएम मोदी की यात्रा पर पश्चिमी देश बहुत ही बारीकी और ईर्ष्या से नजर बनाए हुए हैं। उनकी निगरानी का मतलब है कि वे इसे बहुत महत्व देते हैं और वे गलत नहीं हैं, इसमें बहुत महत्व देने वाली बात है।" दरअसल, पीएम मोदी के दौरे को रूस एक मौके के रूप में देख रहा है और पश्चिमी देशों को यह संदेश देने की कोशिश कर रहा है कि उसके प्रतिबंधों का असर नाटो देशों के अलावा कहीं और नहीं है खासकर उसके पड़ोसी देश उसके साथ हैं और इसमें भारत जैसी उभरती अर्थव्यवस्था और पुराने मित्र भी शामिल हैं।
बता दें कि भारत और रूस के बीच रणनीतिक साझेदारी के स्तर पर संबंध प्रगाढ़ रहे हैं। यूक्रेन युद्ध के संबंध में भी पीएम मोदी मुखर रहे हैं। जहां वह रूसी राष्ट्रपति पुतिन को यह कह चुके हैं कि यह युद्ध का युग नहीं है, वहीं यूक्रेनी राष्ट्रपति से भी कई बार फोन पर बातचीत कर चुके हैं। भारत वैश्विक अर्थव्यवस्था को नुकसान पहुंचाने वाले इस युद्ध को समाप्त करने की दोनों पक्षों से अपील कर चुका है। दो साल पहले सितंबर 2022 में उज्बेकिस्तान के समरकंद में आयोजित शंघाई सहयोग संगठन (SCO) के शिखर सम्मेलन में पीएम मोदी और पुतिन की मुलाकात हुई थी, जिसमें पीएम मोदी ने पुतिन से युद्ध समेत तमाम मुद्दों पर बातचीत की थी।