यूक्रेन में रूस की जंग ने लिया नया मोड़, उत्तर कोरिया ने उतारी अपनी सेना, सोवियत युग की 'दोस्ती' से बिफरा US?

मॉस्को: उत्तर कोरिया ने कहा कि वह रूस के साथ उस वक्त तक खड़ा रहेगा, जब तक कि उसे यूक्रेन के खिलाफ जीत हासिल नहीं हो जाती. मॉस्को पहुंचे प्योंगयांग के विदेश मंत्री का यह बयान ऐसे समय में आया है, जबकि अमेरिका ने चेतावनी दी है कि आने वाले दिनों में हजारों उत्तर कोरियाई सैनिक यूक्रेन के साथ जंग में भेजे जा सकते हैं.
उत्तर कोरिया की विदेश मंत्री चोए सोन हुई की मॉस्को यात्रा और रूस के विदेश मंत्री सर्गेई लावरोव के साथ उनकी मुलाकात पेंटागन के इस बयान के बाद हुई है कि उत्तर कोरिया ने यूक्रेन के खिलाफ युद्ध के लिए करीब 10,000 सैनिक रूस में तैनात किए हैं. अमेरिकी खुफिया एजेंसियों ने कहा है कि कुछ उत्तर कोरियाई सैनिक रूस के कुर्स्क सीमा क्षेत्र में पहुंच चुके हैं. दूसरी तरफ, अमेरिका और दक्षिण कोरिया ने प्योंगयांग से अपने सैनिकों को वापस बुलाने का आग्रह किया है.