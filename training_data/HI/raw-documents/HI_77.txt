यूक्रेन पर फिर कहर बनकर टूटी रूसी सेना; 100 मिसाइलों और ड्रोन से हमला ...

यूक्रेन पर फिर कहर बनकर टूटी रूसी सेना; 100 मिसाइलों और ड्रोन से हमला, भड़क उठे जेलेंस्की
जेलेंस्की ने कहा, ‘रूस के पिछले हमलों की तरह यह भी घिनौना था जिसमें महत्वपूर्ण असैन्य बुनियादी ढांचे को निशाना बनाया गया। खारकीव और कीव से लेकर ओडेसा तक पश्चिमी क्षेत्रों को निशाना बनाया गया।’
रूस की सेना ने सोमवार को यूक्रेन के विभिन्न हिस्सों में बड़े पैमाने पर ड्रोन और मिसाइल हमले किए। इस दौरान मुख्य रूप से एनर्जी के आधारभूत ढांचों को निशाना बनाया गया। इन हमलों में तीन व्यक्तियों की मौत हो गई। यह हमला रविवार मध्य रात्रि के आसपास शुरू हुआ और सोमवार भोर तक जारी था। यह पिछले कुछ सप्ताह में सबसे बड़ा हमला प्रतीत होता है। यूक्रेन के पूर्वी, उत्तरी, दक्षिणी और मध्य क्षेत्रों की ओर रूसी ड्रोन के कई समूह बढ़ रहे थे। इसके बाद कई क्रूज और बैलिस्टिक मिसाइल भी दागी गईं।
यूक्रेनी राष्ट्रपति वोलोदिमीर जेलेंस्की ने अपने देश पर रूस की ओर से रातभर और सुबह की गई बमबारी की कड़ी निंदा की। उन्होंने कहा कि इसमें विभिन्न प्रकार की 100 से अधिक मिसाइलों और करीब 100 शाहिद ड्रोन का इस्तेमाल किया गया। यूक्रेन के नेता ने कहा कि कुछ लोगों की मौत हुई है और कई अन्य लोग घायल हुए हैं। उन्होंने यह भी पुष्टि की कि रूस के हमले से यूक्रेन के ऊर्जा क्षेत्र को काफी नुकसान पहुंचा है। जेलेंस्की ने कहा, ‘रूस के पिछले हमलों की तरह यह भी घिनौना था जिसमें महत्वपूर्ण असैन्य बुनियादी ढांचे को निशाना बनाया गया। खारकीव और कीव से लेकर ओडेसा तक पश्चिमी क्षेत्रों को निशाना बनाया गया।’
शहर में बिजली और जल आपूर्ति बाधित
कीव के मेयर विताली क्लित्स्को ने बताया कि राजधानी कीव में विस्फोटों की आवाज सुनी गईं। हमले की वजह से शहर में बिजली और जल आपूर्ति बाधित हुई है। हमलों के मद्देनजर, शहर प्रशासन ने नागरिकों के लिए आश्रय केंद्र जैसे स्थल खोलने की योजना की घोषणा की। यहां लोग बिजली कटौती के दौरान अपने उपकरणों को चार्ज कर सकते हैं और जलपान कर सकते हैं। इस तरह के केंद्र पहली बार यूक्रेन में 2022 की शरद ऋतु में खोले गए थे, जब रूस ने हमला करे देश के ऊर्जा बुनियादी ढांचे को निशाना बनाया था।
यूक्रेन के पश्चिमी शहर लुत्स्क के मेयर इगोर पोलिशचुक ने कहा कि बहुमंजिला आवासीय इमारत और अज्ञात बुनियादी संरचना को हमले में नुकसान पहुंचा है। एक व्यक्ति की मौत हो गई। क्षेत्रीय प्रमुख सेरही लिसाक ने बताया कि मध्य निप्रोपेत्रोव्स्क क्षेत्र में एक और व्यक्ति की मौत हो गई, जहां हमले के कारण कई जगहों पर आग लग गई। एक दर्जन घर क्षतिग्रस्त हो गए और 2 घर पूरी तरह से नष्ट हो गए। लिसाक ने बताया कि मलबे मे दबे एक व्यक्ति को बचाया गया।
'आग लग गई और कई लोग घायल हुए'
क्षेत्रीय प्रमुख इवान फेडोरोव ने बताया कि जापोरिज्जिया के दक्षिण-पूर्वी, आंशिक रूप से कब्जे वाले क्षेत्र में भी एक व्यक्ति की मौत हो गई। फेडोरोव के अनुसार, एक बुनियादी ढांचा इकाई को नुकसान पहुंचा और उसमें आग लग गई। क्षेत्रीय प्रमुख विटाली किम ने बताया कि दक्षिणी मायकोलाइव क्षेत्र में तीन लोग घायल हुए हैं। उन्होंने स्थानीय निवासियों से क्षेत्र में नागरिक सुविधा केंद्रों का उपयोग करने का आग्रह भी किया। क्षेत्रीय प्रमुख रुस्लान क्रावचेंको ने बताया कि कीव क्षेत्र के बाहरी इलाके में एक व्यक्ति एक हमले में घायल हो गया। इसमें अनिर्दिष्ट बुनियादी ढांचे की वस्तुओं और आवासों को निशाना बनाया गया। यूक्रेन की निजी ऊर्जा कंपनी डीटीईके ने आपातकालीन बिजली कटौती की शुरुआत की। साथ ही, ऑनलाइन बयान में कहा कि पूरे देश में ऊर्जा कर्मचारी यूक्रेन के लोगों के घरों में रोशनी बहाल करने के लिए 24/7 काम करते हैं।
सेना ने कहा कि हमले के चलते देश के पूर्वी हिस्से में पोलैंड और नाटो वायु रक्षा इकाइयां सक्रिय हो गई हैं। इस बीच, रूस में, अधिकारियों ने रात के समय और सोमवार सुबह यूक्रेन के ड्रोन हमले की सूचना दी। रूस के मध्य क्षेत्र सारातोव में 4 लोग घायल हो गए, जहां ड्रोन ने दो शहरों में आवासीय इमारतों को निशाना बनाया। स्थानीय अधिकारियों ने बताया कि एक ड्रोन सारातोव शहर में ऊंची आवासीय इमारत से टकराया। दूसरा ड्रोन एंगेल्स शहर में आवासीय इमारत से टकराया, जहां एक सैन्य हवाई क्षेत्र स्थित है जिस पर पहले भी हमला हो चुका है। रूस के रक्षा मंत्रालय ने कहा कि रात के समय और सुबह रूस के सारातोव और यारोस्लाव सहित 8 रूसी क्षेत्रों में यूक्रेन के कुल 22 ड्रोनों को रोका गया।