पश्चिमी देशों की ताकत से "सुग्रीव" बना यूक्रेन, रूस के हथियार डिपो पर किया बड़ा ड्रोन हमला

यूक्रेन के हमले के जवाब में रूसी सेना ने भी उस पर ड्रोन अटैक किया। यूक्रेन की वायु सेना ने बुधवार को कहा कि उसने यूक्रेन के तीन क्षेत्रों में रूसी सेना द्वारा छोड़े गए 22 में से 21 ड्रोन को नष्ट कर दिया।
कीवः यूक्रेन की सेना पश्चिमी देशों के सहयोग से लगातार रूस पर हमलावर होती जा रही है। इस बार यूक्रेन ने आज रूस के हथियार डिपो पर बड़ा घातक हमला किया है। यूक्रेन के ड्रोन ने रूस में एक महत्वपूर्ण हथियार डिपो को निशाना बनाया है। यह हमला एक अन्य ड्रोन द्वारा एक प्रमुख रूसी शस्त्रागार को उड़ाने के तीन सप्ताह बाद हुआ है। तीन दिन पहले ही एक ड्रोन ने रूस के कब्जे वाले क्रीमिया में एक प्रमुख तेल टर्मिनल को निशाना बनाया था।
रूस के महत्वपूर्ण ठिकानों पर हमले कर रहा यूक्रेन
यूक्रेन ने कहा, ‘‘ऐसे शस्त्रागारों पर हमारी सेना हमला कर रही है, जिससे रूस के हौसले टूट जाएं। इसी कड़ी में उसके हथियार डिपो को ड्रोन हमले में निशाना बनाया गया है। इससे रूसी सेना के लिए गंभीर सैन्य समस्याएं पैदा होंगी, जिससे उसकी आक्रामक क्षमताएं काफी कम हो जाएंगी।’’ रूस और यूक्रेन दोनों हथियारों का भंडार बढ़ाने के लिए काम कर रहे हैं। यूक्रेन के राष्ट्रपति जेलेंस्की ने एक वीडियो संबोधन में कहा कि चिह्नित किए गए प्रमुख क्षेत्रों में हमले के लिए सेना ड्रोन का इस्तेमाल कर रही है। रूसी सेना ने भी अपने ड्रोन की क्षमताओं में सुधार किया है और उनके उपयोग का विस्तार किया है। इस बीच, क्षेत्रीय गवर्नर ओलेह किपर ने कहा कि रूसी ड्रोन ने मंगलवार को लगातार तीसरी रात यूक्रेन के दक्षिणी ओडेसा क्षेत्र को निशाना बनाया, जिसमें पांच लोग घायल हो गए।   (एपी) 

