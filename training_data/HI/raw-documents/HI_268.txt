घट गई 1 करोड़ आबादी... जनसंख्या को कोसते हैं भारतीय, उधर इंसान के लिए तरस रहा यूक्रेन

भारत में जनसंख्या एक बड़ी समस्या मानी जाती है. अधिकतर लोगों का मानना है कि भारत के पास अपनी विशाल जनसंख्या की जरूरतों को पूरा करने के लिए पर्याप्त संसाधन नहीं हैं. दूसरी तरफ दुनिया के तमाम विकसित देशों में जनसंख्या सीमित है और वहां के लोगों का जीवन स्तर बहुत अच्छा है. खैर, अभी हम इस बहस में नहीं पड़ रहे हैं. बल्कि आज एक खबर की चर्चा करते हैं. यह खबर यूक्रेन की है. यहां रूस के साथ जंग शुरू होने के बाद बीते करीब ढाई साल में आबादी में करीब एक करोड़ की कमी आई है. इससे पूरी दुनिया में हाहाकार मच गया है. यूक्रेन एक ऐसा मुल्क है जहां पहले से ही जन्म दर न्यूनतम स्तर पर है. यहां औसतन प्रति महिला एक बच्चा पैदा होता है. यानी एक फीसदी का जन्म दर है. जबकि जनसंख्या की मौजूदा स्थिति को बनाए रखने के लिए न्यूनतम जन्म करीब 2.1 फीसदी चाहिए.
पूर्वी यूरोप के लिए यूएन पॉपुलेशन फंड की प्रमुख फ्लोरेंस बाऊर ने जेनेवा में एक सम्मेलन में कहा कि फरवरी 2022 में रूस से जंग शुरू होने के बाद यूक्रेन में जनसांख्यिकी की स्थिति बेहद खराब होती जा रही है. उन्होंने कहना है कि इस दौरान यूक्रेन में बर्थ रेट घटकर एक फीसदी पर आ गई है. वर्ष 1991 में सोवियत संघ के विघटन के बाद अस्तित्व में आए यूक्रेन में उस वक्त पांच करोड़ की आबादी रहती थी. लेकिन, उसके बाद यहां की आबादी लगातार घट रही है. दरअसल, यूक्रेन से लगे पूर्वी यूरोप और मध्य एशिया के देशों में यह समस्या आई है. यहां आबादी लगातार घट रही है.