अंतरराष्ट्रीय मंच पर यूक्रेन के सांसद ने रूस के अधिकारी को पीटा, झंडा नोचने पर हुआ आग-बबूला और जड़ दिए कई थप्पड़: तुर्की में मारपीट का वीडियो

रूस और यूक्रेन के बीच जारी युद्ध का असर एक अंतरराष्ट्रीय बैठक में देखने को मिला। तुर्की में आयोजित काला सागर आर्थिक सहयोग संसदीय बैठक (PABSEC) के दौरान दोनों देशों के प्रतिनिधि सबके सामने बच्चों की तरह लड़ पड़े। इस दौरान यूक्रेन के प्रतिनिधि ने रूस के प्रतिनिधि को पीट भी दिया।
दरअसल, बैठक के दौरान रूस के प्रतिनिधिमंडल के सदस्य वालेरी स्टावित्स्की ने यूक्रेनी सांसद ऑलेक्जेंडर मारिकोव्स्की के हाथ से झंडा खींचकर फेंक दिया और आगे बढ़ गए। इसके बाद यूक्रेनी सांसद ने स्टावित्स्की को धक्का देतेे हुए उन्हें कई मुक्के जड़ दिए। इस दौरान युवा यूक्रेनी सांसद ने उम्रदराज रूसी सदस्य के चेहरे पर भी मुक्का मारा।
वहाँ मौजूद लोगों ने दोनों देशों के प्रतिनिधिमंडल के सदस्यों का बीच-बचाव किया। कुछ देर तक दोनों के बीच कहासुनी भी होती रही। यूक्रेनी सांसद मारिकोव्स्की ने इस घटना का वीडियो पोस्ट किया है। उन्होंने लिखा ‘रूसी प्रतिनिधि ये पंच डिजर्व करते थे’। यह वीडियो सोशल मीडिया पर वायरल हो रहा है और लोग तरह-तरह की प्रतिक्रिया दे रहे हैं।