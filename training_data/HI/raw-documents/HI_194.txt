रूस के सामने घुटनों पर पश्चिमी देश, यूक्रेन युद्ध की समाप्ति के लिए उठा ...

रूस के सामने घुटनों पर पश्चिमी देश, यूक्रेन युद्ध की समाप्ति के लिए उठा सकते हैं ये कदम
जेलेंस्की के चीफ ऑफ स्टाफ एंड्री यरमक ने कहा कि स्विट्जरलैंड यूक्रेनी राष्ट्रपति वलोडिमिर जेलेंस्की के सुझाए शांति दृष्टिकोण पर चर्चा करने के लिए एक शिखर सम्मेलन की मेजबानी कर रहा है।
यूक्रेन में लंबे समय से जारी युद्ध के बीच उसके सहयोगी देश रूस को रोकने के लिए कड़े प्रयास कर रहे हैं। इसके बावजूद रूस के हमले लगातार जारी है। इस बीच खबर है कि यूक्रेन सहित उसके सहयोगी देश रूस को शांति समझौते के लिए आमंत्रित कर सकते हैं। यूक्रेन के एक वरिष्ठ अधिकारी ने रविवार को बताया कि यूक्रेन और उसके विदेशी साझेदार युद्ध खत्म करने पर चर्चा के लिए रूस को भविष्य में होने वाले शांति शिखर सम्मेलन में आमंत्रित कर सकते हैं।
जेलेंस्की के चीफ ऑफ स्टाफ एंड्री यरमक ने कहा कि स्विट्जरलैंड यूक्रेनी राष्ट्रपति वलोडिमिर जेलेंस्की के सुझाए शांति दृष्टिकोण पर चर्चा करने के लिए एक शिखर सम्मेलन की मेजबानी कर रहा है। इस सम्मेलन की अगली बैठक के दौरान रूस को आमंत्रित किया जा सकता है। यूक्रेनी अधिकारी ने कहा कि ऐसी स्थिति बन सकती है जहां हम रूसी संघ के प्रतिनिधियों को आमंत्रित करेंगे। उनके सामने शांति समझौते का प्रस्ताव रखा जाएगा ताकि युद्ध को खत्म किया जा सके।
बता दें कि जेलेंस्की ने पहली बार नवंबर 2022 में 20 प्रमुख अर्थव्यवस्थाओं के समूह यानी जी20 शिखर सम्मेलन में अपने शांति सूत्र की घोषणा की थी। इसमें यूक्रेन की क्षेत्रीय अखंडता को बहाल करने और रूसी सैनिकों की पूर्ण वापसी का आह्वान किया गया है। यूक्रेन ने कहा है कि जब तक सभी रूसी सैनिक उसके क्षेत्र से बाहर नहीं निकल जाते तब तक वह रूस से बात नहीं करेगा। वहीं समझौते को लेकर रूस ने कहा है कि उसके और यूक्रेन के बीच शांति वार्ता का कोई मौजूदा आधार नहीं है। इसने कहा कि यूक्रेन की शांति योजना बेतुकी है।
गौरतलब है कि वैश्विक शांति शिखर सम्मेलन की मेजबानी करने की यूक्रेनी राष्ट्रपति जेलेंस्की ने अपील की थी जिसे स्विट्जरलैंड ने स्वीकार कर लिया। यूक्रेन के राष्ट्रपति जेलेंस्की ने 24 फरवरी, 2022 को यूक्रेन में रूसी हमले से पैदा हुए संघर्ष को हल करने के उद्देश्य से एक वैश्विक शांति शिखर सम्मेलन की मेजबानी के लिए स्विट्जरलैंड के साथ समझौता किया था। स्विट्जरलैंड अपनी तटस्थता और पिछली मध्यस्थता भूमिकाओं के लिए जाना जाता है।