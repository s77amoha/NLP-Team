भारत से यूक्रेन हथियार भेजे जाने की खबर को विदेश मंत्रालय ने बताया अटकलबाजी और भ्रामक, विदेशी मीडिया फैला रहा अफवाह

भारत और रूस की दोस्ती में दरार पैदा करने के लिए की गई विदेशी मीडिया की रिपोर्टिंग पर भारत बिफर गया है। भारतीय विदेश मंत्रालय ने यूक्रेन युद्ध के मैदान में भारतीय हथियारों के पहुंचने की खबर को अटकलबाजी और भ्रामक बताते हुए इस खबर का पूर्ण खंडन किया है।
नई दिल्लीः भारत और रूस के बीच पारंपरिक दोस्ती और गहरे संबंधों में विदेशी मीडिया दरार डालने की पूरी कोशिश में है। इस बीच विदेशी मीडिया द्वारा अफवाह फैलाई गई कि भारत से युद्ध के हथियार और गोला-बारूद यूक्रेन पहुंच रहे हैं। यह खबर आने के बाद भारतीय विदेश मंत्रालय ने कड़ी प्रतिक्रिया जाहिर की है। बता दें कि 19 सितंबर को मीडिया में आई उस खबर को विदेश मंत्रालय ने ‘गलत’ करार दिया है, जिसमें भारतीय हथियार निर्माताओं द्वारा बेचे गए तोप के गोले यूरोपीय ग्राहकों की ओर से यूक्रेन भेजे जाने की बात कही गई है। आरोप यह भी लगाया गया था कि भारत ने इसे रोकने के लिए हस्तक्षेप नहीं किया है।
रॉयटर्स ने दी थी ये खबर
मीडिया में आई खबर के मुताबिक भारतीय हथियार निर्माताओं द्वारा बेचे जाने वाले तोप के गोले यूरोपीय ग्राहकों की ओर से यूक्रेन भेजे जा रहे हैं और रूस के विरोध के बावजूद भारत ने इस व्यापार को रोकने के लिए हस्तक्षेप नहीं किया है। इस खबर में 11 अज्ञात भारतीय और यूरोपीय सरकार तथा रक्षा उद्योग अधिकारियों के साथ-साथ व्यावसायिक रूप से उपलब्ध सीमा शुल्क आंकड़ों का रायटर्स की ओर से किए गए विश्लेषण का हवाला दिया गया है। इसमें कहा गया है कि रूस के खिलाफ यूक्रेन की रक्षा के लिए हथियारों का हस्तांतरण एक वर्ष से अधिक समय से हो रहा है।  (भाषा)

