जो बाइडेन का बड़ा ऐलान, अब अमेरिका के इस कदम से और भड़केगी रूस-यूक्रेन जंग

रूस और यूक्रेन के बीच जंग में अमेरिका ने एक बार फिर यूक्रेन को बड़ी सैन्य मदद देने का ऐलान कर दिया है। जंग शुरू होने के बाद से अमेरिका कीव को अब तक कुल 55.6 अरब अमेरिकी डॉलर की सहायता मुहैया करा चुका है।
Russia Ukraine War: रूस और यूक्रेन के बीच जंग जारी है। जंग के बीच अमेरिका एक बार फिर यूक्रेन की मदद के लिए आगे आया है। राष्ट्रपति जो बाइडेन ने कीव के लिए 425 मिलियन डॉलर के हथियार पैकेज की घोषणा की है। पैकेज में वायु रक्षा प्रणालियां, बख्तरबंद वाहन समेत अन्य हथियार शामिल हैं। इस दौरान राष्ट्रपति बाइडेन के यूक्रेन के राष्ट्रपति ज़ेलेंस्की को अपने शेष कार्यकाल के दौरान यूक्रेन को सुरक्षा सहायता बढ़ाने के अपने प्रयासों के बारे में भी बताया। बाइडेन नवंबर में यूक्रेन के सहयोगियों की एक वर्चुअल बैठक भी करेंगे। 
इस बारे में नहीं दी गई जानकारी
सैन्य मदद के बीच फिलहाल इस बारे में कोई जानकारी नहीं दी गई है कि यूक्रेन को रूस में पश्चिमी निर्मित लंबी दूरी की मिसाइलों को दागने की अनुमति दी जाएगी या नहीं। व्हाइट हाउस की तरफ से कहा गया है कि 425 मिलियन डॉलर के अमेरिकी पैकेज में "अतिरिक्त वायु रक्षा क्षमता, हवा से जमीन पर मार करने वाले हथियार, बख्तरबंद वाहन और यूक्रेन की तत्काल जरूरतों को पूरा करने के लिए अहम हथियार शामिल हैं।"
क्या बोले जेलेंस्की
व्हाइट हाउस की ओर से कहा गया है कि आने वाले महीनों में अमेरिका सैकड़ों वायु रक्षा मिसाइलें, तोपखाने, सैकड़ों बख्तरबंद वाहक और अन्य सैन्य सहायता यूक्रेन को प्रदान करेगा। इस बीच, ज़ेलेंस्की ने रूस पर जीत हासिल करने की अपनी योजना के बारे में राष्ट्रपति बाइडेन को जानकारी दी है। जेलेंस्की ने एक्स पर कहा कि उन्होंने बाइडेन से बात की और पैकेज के लिए उन्हें धन्यवाद दिया, जिसमें 'लंबी दूरी के हथियार' शामिल थे।