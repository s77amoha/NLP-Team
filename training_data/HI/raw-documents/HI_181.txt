किसी का पक्ष न लेते हुएः प्रधानमंत्री मोदी की यूक्रेन यात्रा - The Hindu

मॉस्को दौरे के छह हफ्ते बाद, शुक्रवार को प्रधानमंत्री नरेन्द्र मोदी की कीव यात्रा और यूक्रेनी राष्ट्रपति वोलोदिमीर जेलेंस्की से मुलाकात को मुख्यत: रूस-यूक्रेन युद्ध पर भारत का रुख संतुलित करने की कवायद के रूप में देखा गया। फरवरी 2022 में जब रूस ने यूक्रेन पर पहली बार आक्रमण किया, तभी से भारत ने इस युद्ध से एक खास दूरी बना रखी है। संयुक्त राष्ट्र में इस संघर्ष से ताल्लुक रखने वाले और रूस की आलोचना करने वाले सभी प्रस्तावों से उसने खुद को अलग रखा है। भारत ने पश्चिमी प्रतिबंधों की भी अनदेखी की, खासकर रूस से तेल आयात और सैन्य साजो-सामान के लिए भुगतान को लेकर। उसने पिछले साल जी-20 शिखर सम्मेलन में यूक्रेन को शामिल करने या इस साल जून में स्विस शांति शिखर सम्मेलन में उच्चस्तरीय राजनीतिक भागीदारी करने के जेलेंस्की के अनुरोधों को भी नहीं माना। बल्कि, रूसी कार्रवाइयों पर भारत की अस्वीकृति का इजहार शांति की भाषा में था, जो यूक्रेन के लिए ठंडी दिलासा ही थी। अपने मकसद को लेकर स्पष्ट गुटबंदी चाहने वाले यूक्रेन ने मोदी की मॉस्को यात्रा की तीखी आलोचना की थी। इस लिहाज से मोदी की यूक्रेन यात्रा (जो 1991 में यूक्रेन की आजादी के बाद किसी भारतीय प्रधानमंत्री की पहली यूक्रेन यात्रा है) महत्वपूर्ण है और इसे युद्ध पर भारत की नीति में किसी बड़े बदलाव के संकेत के रूप में देखा जा रहा है। इस छोटे-से दौरे में, दोनों नेताओं ने संघर्ष की चर्चा की और बाद में युद्ध में मारे गये बच्चों के एक स्मारक गये। वर्ष 2022 में युद्ध छिड़ने के बाद से कीव की यात्रा करने वाले अन्य अंतरराष्ट्रीय नेताओं से अलग, मोदी युद्ध पीड़ितों या घायल सैनिकों और नागरिकों से नहीं मिले। दोनों पक्षों ने कृषि, संस्कृति, चिकित्सा उत्पादों में सहयोग और सामुदायिक विकास परियोजनाओं के लिए सहायता के समझौतों पर दस्तखत किये। हालांकि, दोनों नेताओं ने अन्य प्रत्याशित मुद्दों पर प्रगति के बारे में कुछ नहीं कहा। इनमें रणनीतिक साझेदारी, या दूरसंचार व चिकित्सा बुनियादी ढांचे और निर्माण उपकरणों की आपूर्ति शामिल है, जिसके लिए यूक्रेन अनुरोध कर चुका है।
इस दौरे को लेकर व्यापक सवाल यह था कि क्या भारत इस संघर्ष को हल करने में अब ज्यादा बड़ी भूमिका निभायेगा। इसमें कीव द्वारा पेश नवंबर में एक और शिखर सम्मेलन का विचार भी शामिल है। मोदी भी कीव और मॉस्को की यात्रा करने वाले मुट्ठी भर विश्व नेताओं (इंडोनेशिया, तुर्किये, दक्षिण अफ्रीका और हंगरी से) में शामिल हो गये हैं। और इसलिए, वह इस स्थिति में हैं कि शांति पहलकदमियों के लिए दोनों पक्षों तक पहुंच सकते हैं। ग्लोबल साउथ के एक नेता के बतौर, यह सुनिश्चित करने में भारत की भूमिका है कि यूरोप में युद्ध व प्रतिबंधों की मार विकासशील और अविकसित देशों पर पड़नी जारी न रहे। हालांकि, नयी दिल्ली ने जरूरत पड़ने पर संदेश पहुंचाने से ज्यादा कोई दिलचस्पी अब तक नहीं दिखायी है, चाहे वह शांति वार्ता के लिए आमंत्रित किये जाने पर दोहा और बर्गेनस्टॉक में अधिकारियों को भेजना हो, या दोनों पक्षों को एक दूसरे से सीधे बात करने के लिए उत्साहित करना। जब तक भारत के हितों की समझ में बदलाव नहीं आता, यही प्रतीत होगा कि मोदी के दौरे ने औपचारिकता का अनुसरण किया, लेकिन शांति के वैश्विक प्रयास में कोई बुनियादी बदलाव नहीं किया। न ही कुछ ऐसा ठोस था जो इस बहु-प्रतीक्षित दौरे के प्रतीकवाद से ज्यादा वजनदार हो।
Published - August 24, 2024 10:21 am IST