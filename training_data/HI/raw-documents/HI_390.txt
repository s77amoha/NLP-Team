पुतिन को बस चिंगारी चाहिए थी, बाइडेन ने माचिस थमा दी; अब वर्ल्ड वॉर 3 के मुहाने पर खड़ी है दुनिया

अमेरिकी राष्ट्रपति जो बाइडेन (Joe Biden) ने यूक्रेन को रूस पर हमला करने के लिए लंबी दूरी की अमेरिकी मिसाइलों का इस्तेमाल करने की हरी झंडी दे दी है. अमेरिकी मीडिया ने दावा किया है कि उत्तर कोरिया (North Korea) की ओर से युद्ध में रूस की मदद के लिए हजारों सैनिकों की कथित तैनाती के जवाब में यूएस ने यह फैसला लिया है. साउथ कोरिया और अमेरिका दोनों ने इस बात का दावा कर रहे हैं कि रूस के पश्चिमी सीमावर्ती कुर्स्क क्षेत्र में तैनात उत्तर कोरियाई सैनिकों ने यूक्रेनी सेना के खिलाफ लड़ाई शुरू कर दी है. अब अमेरिका का यह फैसला यूक्रेन के लिए बड़ी मदद साबित हो सकता है, लेकिन इस पर रूस कैसी प्रतिक्रिया देगा यह बड़ा सवाल है.
यूक्रेन के राष्ट्रपति वोलोदिमीर जेलेंस्की (Volodymyr Zelensky) लंबे समय से यह मांग करते आए हैं कि रूस के अंदर लक्ष्यों को भेदने के लिए कीव को आर्मी टैक्टिकल मिसाइल सिस्टम (ATACMS) का इस्तेमाल करने की अनुमति दी जाए. एटीएसीएमएस 300 किमी (186 मील) तक जा सकती हैं. मीडिया रिपोट्स के मुताबिक कई एक्सपर्ट मानते हैं कि अमेरिका का यह फैसला कीव के लिए बड़ी मदद साबित हो सकता है, क्योंकि रूसी सेनाएं लगातार बढ़त हासिल कर रही हैं. अमेरिकी लंबी दूरी की मिसाइलों के इस्तेमाल से कीव को फायदा हो सकता है और युद्धविराम समझौते में वह बेहतर स्थिति में रह सकता है.
