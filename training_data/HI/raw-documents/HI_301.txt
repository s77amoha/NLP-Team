टेंशन में जेलेंस्की! अमेरिका के भरोसे रूस से युद्ध लड़ रहा था यूक्रेन! अब ट्रंप की जीत बढ़ाएगी परेशानी?

यूक्रेन के राष्ट्रपति वोलोदिमीर जेलेंस्की ने बुधवार को ट्रंप की जीत पर उन्हें बधाई दी और कहा कि उन्हें उम्मीद है कि डोनाल्ड ट्रंप के राष्ट्रपति बनने से यूक्रेन में शांति आएगी। लेकिन अतीत पर नजर डालें तो ट्रंप के सहयोगियों ने यूक्रेन को युद्ध समाप्त करने के लिए विवादित क्षेत्रों को रूस को सौंपने का सुझाव दिया है।
अमेरिकी राष्ट्रपति चुनाव में डोनाल्ड ट्रंप की जीत ने यूक्रेन को चिंतित कर दिया है. दरअसल, रूस के खिलाफ करीब तीन वर्षों से चल रहे युद्ध में यूक्रेन विदेशी सैन्य सहायता पर निर्भर है- विशेष रूप से अमेरिका पर. ट्रंप, रूस के खिलाफ युद्ध में यूक्रेन को मिलने वाली अमेरिकी सैन्य और आर्थिक मदद की आलोचना करते रहे हैं. राष्ट्रपति पद के लिए रिपब्लिकन पार्टी की उम्मीदवारी हासिल करने के बाद अपने पहले संबोधन में यूक्रेन के राष्ट्रपति वोलोदिमीर जेलेंस्की पर बड़ा हमला बोलते हुए ट्रंप ने उन्हें एक शानदार ‘सेल्समैन’ बताया था. ट्रंप अपने चुनाव अभियान के दौरान इस मुद्दे को बार-बार उठाते रहे कि बाइडेन प्रशासन अमेरिकी नागरिकों के टैक्स का पैसा उन पर खर्च करने की बजाए, युद्ध में दूसरे देशों की सहायता करने पर खर्च कर रहा.
ट्रंप कर चुके हैं 24 घंटे में रूस यूक्रेन युद्ध रुकवाने का दावा
डोनाल्ड ट्रंप ने कहा था, ‘अब तक पैदा हुए तमाम नेताओं में से जेलेंस्की शायद सबसे बेहतरीन सेल्समैन हैं. हर बार वह हमारे देश में आते हैं और 60 बिलियन डॉलर लेकर चले जाते हैं. वह चार दिन पहले ही अमेरिका से 60 बिलियन डॉलर लेकर घर पहुंचे और वहां पहुंचकर फिर ऐलान कर दिया कि उन्हें 60 बिलियन डॉलर की मदद और चाहिए. यह कभी खत्म नहीं होगा.’ ट्रंप ने दावा किया था कि वह राष्ट्रपति चुनाव जीतने के बाद सत्ता हस्तांतरण से पहले ही इस मामले को सुलझा लेंगे. उन्होंने कहा था कि वह 24 घंटे में रूस-यूक्रेन युद्ध रुकवा सकते हैं और बाइडेन प्रशासन पर आरोप लगाया था कि उसने युद्ध समाप्त करने के लिए कोई प्रयास नहीं किया.