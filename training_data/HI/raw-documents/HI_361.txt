दुनिया में बढ़ा परमाणु हमले का खतरा! यूक्रेन ने रूस पर दागीं 6 अमेरिकी मिसाइलें, अब पुतिन के पलटवार पर सबकी निगाहें

रूस के राष्ट्रपति व्लादिमीर पुतिन के रूसी परमाणु नीति में संशोधन पर दस्तखत करने की घोषणा करते ही यूक्रेन ने मंगलवार को पहली बार रूस पर अमेरिका की छह एटीएसीएमएस मिसाइलों से हमला कर दिया है। यह भीषण हमला यूक्रेन-रूस युद्ध के एक हजारवें दिन किया गया।
रूस बोला- पांच मिसाइलों को मार गिराया
रूसी सीमा के 110 किमी अंदर ब्रियंस्क स्थित रूस के एक सैन्य अड्डे को निशाना बनाया गया है। नए सिरे से शुरू हुए इस मिसाइल हमले ने दुनिया को परमाणु युद्ध के मुहाने पर ले जाने का खतरा बढ़ा दिया है। रूसी समाचार एजेंसी ने मंत्रालय के हवाले से बताया कि उसने छह मिसाइल में से पांच मिसाइलों को मार गिराया है। ब्रियंस्क क्षेत्र में सैन्य अड्डे पर एक मिसाइल का मलबा जरूर गिरा है, जिससे कोई हताहत नहीं हुआ और ना ही कोई क्षति पहुंची है।
यूक्रेन का दावा- कई धमाकों की सुनी गई आवाज
उधर, यूक्रेन ने हथियार का ब्योरा दिए बगैर हमले की पुष्टि की है। यूक्रेन का दावा है कि उसके बाद वहां धमाके हुए हैं। इससे पहले मंगलवार को ही यूक्रेन के जनरल स्टाफ ने कहा था कि यूक्रेनी सेना ने रूस के ब्रियंस्क क्षेत्र में काराचेव स्थित 1046वें लॉजिस्टिक्स सपोर्ट सेंटर पर घातक हमला किया है। वहां पर कई विस्फोट हुए हैं और धमाकों की आवाजें सुनी गई हैं। इस हमले से यूक्रेन के खिलाफ रूस की आक्रामकता कम हो जाएगी।