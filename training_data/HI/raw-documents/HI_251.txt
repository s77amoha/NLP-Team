ब्रिटिश PM कीर स्टार्मर और जो बाइडेन के बीच "Ukraine War" पर होने वाली है बड़ी बैठक, जानें क्या हो सकता है फैसला

ब्रिटेन के प्रधानमंत्री कीर स्टार्मर और अमेरिकी राष्ट्रपति जो बाइडेन यूक्रेन युद्ध को लेकर बड़ी रणनीतिक बैठक करने जा रहे हैं। यह बैठक ऐसे वक्त में हो रही है, जब यूक्रेन रूस के कुर्स्क क्षेत्र में घुस चुका है और मास्को तक हमला करने में सक्षम हो गया है।
वाशिंगटनः अमेरिका के राष्ट्रपति जो बाइडेन और ब्रिटिश प्रधानमंत्री कीर स्टार्मर के बीच अगले सप्ताह वाशिंगटन में बड़ी बैठक होने वाली है। इस बैठक का मुख्य एजेंडा रूस-यूक्रेन युद्ध होगा। हालांकि इस दौरान यूक्रेन युद्ध के अलावा गाजा संघर्ष समेत कई अन्य मुद्दों पर चर्चा होने की संभावना है। स्टॉर्मर ऐसे समय में अमेरिका की यात्रा कर रहे हैं, जब बाइडेन अपने कार्यकाल के अंतिम महीनों में अंतरराष्ट्रीय मंच पर अपनी सक्रियता बढ़ाने की कोशिशों में जुटे हैं।
व्हाइट हाउस की प्रेस सचिव कैरिन जीन पियरे ने एक बयान में कहा कि ओवल ऑफिस (राष्ट्रपति कार्यालय) में होने वाली यह बैठक यूक्रेन के लिए पश्चिमी समर्थन को जारी रखने पर केंद्रित होगी, क्योंकि वह रूस के आक्रमण को रोकने की कोशिश कर रहा है। जीन-पियरे के मुताबिक, बैठक में इजरायल और हमास के बीच एक बंधक समझौता और संघर्ष-विराम कराने, लाग सागर में वाणिज्यिक जहाजों को ईरान समर्थित हूती लड़ाकों के हमलों से बचाने तथा हिंद प्रशांत क्षेत्र में साझा चिंताओं के मुद्दे पर भी चर्चा होगी।
2 महीने में दूसरी बार वाशिंगटन की यात्रा पर कीर स्टार्मर
कीर स्टॉर्मर गत 2 महीने में दूसरी बार वाशिंगटन की यात्रा कर रहे हैं। इससे पहले जुलाई में उत्तर अटलांटिक संधि संगठन (नाटो) के शिखर सम्मेलन में हिस्सा लेने के लिए उन्होंने वाशिंगटन की यात्रा की थी। इस दौरान, उनकी बाइडेन के साथ द्विपक्षीय वार्ता भी हुई थी। अब वह रूस-यूक्रेन युद्ध समेत इजरायल हमास युद्ध और अन्य मुद्दों पर अहम बातचीत करेंगे। यह वार्ता ऐसे वक्त में होने जा रही है, जब यूक्रेन रूस के अंदर घुसकर मास्को तक हमला कर रहा है और दूसरी तरफ इजरायल ने गाजा में लगभग अपने अभियान को पूरा कर लिया है।  (एपी) 

