रूस- यूक्रेन युद्ध में फंसे भारतीय युवकों ने एक बार फिर वीडियो जारी कर केंद्र सरकार से मदद की गुहार लगाई है. इनमें गुरदासपुर के गांव डेयरीवाल दरोगा का रहने वाला युवक गगनदीप सिंह भी शामिल है. वायरल वीडियो में युवक कह रहा है कि वो रूस घूमने आए थे. जहां उन्हें पकड़ लिया और जबरन उन्हें रूस की आर्मी में भर्ती कर लिया.
वायरल वीडियो में युवक बोल रहा है कि उन्हें बिल्कुल फ्रंट लाइन में भेजा गया है. उनके तीन साथियों को गोली लग चुकी है उनका यहां बच पाना बेहद मुश्किल है. जल्द से जल्द उन्हें यहां से निकाला जाए.
रूस में फंसे युवक ने वीडियो जारी कर मदद मांगी
वीडियो के वायरल होते ही पंजाब और केंद्र सरकार ने इसे गंभीरता से लिया और उनके परिजनों को मदद का पूरा भरोसा दिलाया. अब युवाओं के दो और वीडियो सामने आए हैं. जिनमें युवक बता रहा है कि वो सेना के साथ हैं और उन्हें जबरदस्ती युद्ध में भेज दिया गया है. वीडियो के सामने आने के बाद गगनदीप सिंह के माता-पिता का बुरा हाल है.
6 मार्च को जारी वीडियो में गगनदीप सिंह ने बताया था कि वह अपने साथियों के साथ 27 दिसंबर को नया साल मनाने के लिए रूस गया था. उन्होंने रूस का 90 दिनों का वीजा लिया था. वहां एक एजेंट ने उन्हें बेलारूस ले जाने की पेशकश की. वे सभी बिना वीजा के बेलारूस चले गए क्योंकि उन्हें पता नहीं था कि वहां का वीजा लेना पड़ता है. लेकिन वहां उन्हें पुलिस ने पकड़ लिया और रूसी अधिकारियों को सौंप दिया.
पंजाब और केंद्र सरकार ने दिया था मदद का भरोसा
गगनदीप सिंह के पिता बलविंदर सिंह ने बताया कि उनके बेटे की घर वापसी के लिए केंद्र सरकार और पंजाब के मंत्री कुलदीप सिंह धालीवाल ने घर आकर आश्वासन दिया था. जल्द ही उन्हें घर वापस बुला लिया जाएगा. उन्होंने ने प्रधानमंत्री नरेंद्र मोदी इस मामले में तुरंत कदम उठाने का अनुरोध किया था. वहां फंसे हुए हैं, उन्हें जल्द से जल्द भारत वापस लाया जाए.