हीरा बनेगा हथियार, क्लाइमेट चेंज से मुकाबले के लिए वैज्ञानिकों ने बनाया नया प्लान

क्लाइमेट चेंज की समस्या से निपटने के लिए वैज्ञानिकों ने एक स्टडी में एक बड़ा खुलासा किया है. इसमें दावा किया गया है हीरे की धूल यानी डस्ट से या फिर कई और कंपाउंड के छिड़काव से सूर्य से आने वाली रेडिएशन को वापस अंतरिक्ष में भेजा जा सकता है, जिससे पृथ्वी पर बढ़ते तापमान में कमी आ सकती है.
क्लाइमेट चेंज की समस्या लगातार बढ़ती जा रही हैं. इसको लेकर यूएन भी लगातार चिंता जता रहा है. हालांकि इस समस्या से निपटने के लिए वैज्ञानिकों ने एक स्टडी में गजब का खुलासा किया है. इसमें दावा किया गया है कि पृथ्वी के ऊपरी वायुमंडल में हर साल अगर लाखों टन हीरे की धूल छिड़की जाए तो पृथ्वी के तापमान को ठंडा किया जा सकता है. ये दावा थोड़ा अविश्वसनीय लगने वाला जरूर है, लेकिन ऐसा दावा कोई पहली बार नहीं हुआ. इससे पहले भी कई कंपाउंड के जैसे सल्फर, कैल्शियम, एल्यूमिनियम और सिलिकॉन के इस्तेमाल से इस काम को करने का सुझाव दिया जा चुका है.
वैज्ञानिकों का मानना है कि हीरे की धूल यानी डस्ट से या फिर कई और कंपाउंड के वायुमंडल में छिड़काव से सूर्य से आने वाली रेडिएशन को वापस अंतरिक्ष में भेजा जा सकता है, जिससे पृथ्वी पर तापमान में कमी आ सकती है. इस टेकनिक को सोलर रेडिएशन मैनेजमेंट (एसआरएम) कहा जाता है. इसमें सूर्य की किरणों को पृथ्वी तक पहुंचने से रोका जाता है. इस प्रकार के समाधान को आम तौर पर जियो-इंजीनियरिंग कहा जाता है, इसमें वायुमंडलीय प्रक्रियाओं को नियंत्रित करके पर्यावरणीय समस्याओं का समाधान किया जाता है.