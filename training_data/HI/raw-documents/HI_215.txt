रूस में उत्तर कोरियाई सेना पहुंचने के बाद घबराया ब्रिटेन, अब चीन से की ये अपील

उत्तर कोरिया द्वारा रूस की मदद के लिए अपने सैनिक भेजने के बाद अब चीन की ओर से भी ऐसे कदम उठाए जाने की आशंका बढ़ गई है। लिहाजा चीन के 2 दिवसीय दौरे पर बीजिंग पहुंचे ब्रिटेन के विदेश मंत्री डेविड लैमी ने चीन से रूस की मदद न करने का आग्रह किया है।
बीजिंग: रूस में उत्तर कोरिया सेना पहुंचने के बाद ब्रिटेन भी घबरा गया है। अब आशंका है कि उत्तर कोरिया के बाद कहीं चीन भी रूस में अपनी सेना न भेज दे। ब्रिटेन के विदेश मंत्री ने चीन द्वारा यूक्रेन के खिलाफ युद्ध में रूस को दिए जा रहे समर्थन पर शुक्रवार को चिंता जताई है। उन्होंने अपने चीनी समकक्ष से आग्रह किया कि वह अपने देश की कंपनियों को रूसी सेना को उपकरणों की आपूर्ति करने से रोकें। ब्रिटेन के विदेश मंत्री डैविड लैमी ने बीजिंग में चीन के विदेश मंत्री वांग यी के साथ शुक्रवार को बैठक की थी।
बता दें कि अभी एक दिन पहले ही उत्तर कोरियाई सैनिकों के रूस पहुंचने का वीडियो वायरल हो रहा है। इसे यूक्रेन और दक्षिण कोरिया की ओर से जारी किया गया है। वीडियो में दावा किया गया है कि रूस में उत्तर कोरिया ने अपने सैनिकों को यूक्रेन के खिलाफ भेजा है। इसके बाद अब चीन से भी खतरा सताने लगा है। ऐसे वक्त में डेविड लैमी चीन की यात्रा पर हैं। वह जुलाई में ‘लेबर पार्टी’ के सत्ता में आने के बाद चीन की यात्रा करने वाले पहले कैबिनेट मंत्री हैं। उन्होंने चीन के उप प्रधानमंत्री डिंग श्वेशियांग से शुक्रवार को मुलाकात की तथा उसी दिन बाद में विदेश मंत्री वांग यी से भी बातचीत की।