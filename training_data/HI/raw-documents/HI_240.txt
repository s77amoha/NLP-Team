उत्तराखंड के पहाड़ों में में गर्मी का तांडव, लैंसडाउन में पारा 37 के पार... टूटा 20 साल का रिकॉर्ड

गौरतलब है कि पिछले साल तक भीषण गर्मी के दिनों में भी लैंसडाउन का अधिकतम तापमान 24 से लेकर 27 डिग्री तक दर्ज किया जाता था, लेकिन इस बार यहां 37 डिग्री सेल्सियस तक तापमान पहुंच चुका है. स्थानीय निवासी गोविंद वर्मा कहते हैं कि लगभग 20 वर्ष पूर्व लैंसडाउन में 36 डिग्री तापमान दर्ज किया गया था.
कमल पिमोली/पौड़ी गढ़वाल: मई के अंत में उत्तराखंड में भीषण गर्मी के कहर से लोगों की मुश्किलें बढ़ गई हैं. जून से पहले ही प्रदेश के मैदानी इलाके से लेकर पहाड़ तक तप रहे हैं. पहाड़ों पर छुट्‌टियां मनाने पहुंच रहे लोगों को भी भीषण गर्मी के कारण परेशानी का सामना करना पड़ रहा है. पहाड़ों में रिकॉर्ड तोड़ गर्मी लोगों को झूलसा रही है. राजधानी देहरादून में भी गर्मी बढ़ती ही जा रही है. बुधवार को देहरादून का तापमान 43 डिग्री सेल्सियस दर्ज किया गया. इससे पहले वर्ष 2012 में 30 मई को 43.1 डिग्री सेल्सियस तापमान दर्ज किया गया था.
दिल्ली-एनसीआर से लेकर हरियाणा, यूपी के पर्यटकों की पहली पसंद लैंसडाउन मे इस बार गर्मी का सितम देखने को मिल रहा है. गर्मी के मौसम में ठंडक और सुकून की तलाश में हर साल बड़ी संख्यां में पर्यटक छुट्‌टियां मनाने लैंसडाउन पहुंचते थे. लेकिन इस बार पहाड़ों की हसीन वादियों से घिरे लैंसडौन में भीषण गर्मी पड़ रही है. आलम यह है कि इस हिल स्टेशन में बुधवार को अधिकतम तापमान 37 डिग्री सेल्सियस दर्ज किया गया.बताया जा रहा है कि यह बीते 20 सालों में लैंसडाउन में अभी तक का सबसे अधिक तापमान है. जिन स्थानों पर बर्फबारी होती है उन जगहों पर भी तापमान में इतनी वृद्धि पर्यावरणविदों के साथ स्थानीय लोगों के लिए चिंता का विषय भी बना हुआ है.