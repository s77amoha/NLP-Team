जलवायु परिवर्तन: दोगुने हो गए हैं भीषण गर्मी वाले दिन

बीबीसी के एक वैश्विक विश्लेषण से पता चला है कि साल 1980 के बाद से हर एक साल के उन बेहद गर्म दिनों की संख्या, जब तापमान 50 सेंटीग्रेड तक पहुंच जाता है, दोगुनी हो चुकी है.
पहले के मुक़ाबले कहीं ज़्यादा बड़े इलाके में तापमान इस स्तर तक पहुंचने लगा है. ये स्थिति इंसानों की सेहत और जीने के तरीके को लेकर अभूतपूर्व चुनौती पेश कर रही है.
साल 1980 के बाद से हर दशक में 50 सेंटीग्रेड से ज़्यादा तापमान वाले दिनों की संख्या बढ़ी है. साल 1980 से 2009 के बीच औसतन हर साल ऐसे करीब 14 दिन रहे हैं, जब तापमान 50 के पार गया हो.
साल 2010 से 2019 के बीच ऐसे दिनों की संख्या बढ़कर 26 हो गई.
इसी दौरान 45 सेंटीग्रेड या उससे ज़्यादा तापमान वाले दिनों की संख्या सालान दो हफ़्ते ज़्यादा रही.