युद्ध पड़ रहा रूस को भारी, US का दावा- यूक्रेन में मारे गए 2,000 से 4,000 रूसी सैनिक

रूस ने 24 फरवरी को यूक्रेन पर हमला कर दिया था और उसी दिन से यहां युद्ध जारी है. जिसे रोकने के लिए दोनों देशों के बीच बैठक भी हुई हैं.
रूस और यूक्रेन के बीच 13वें दिन भी युद्ध (Russia Ukraine War) खत्म नहीं हुआ है. हालांकि रूस ने सोमवार को कई क्षेत्रों में संघर्ष विराम का ऐलान कर दिया था, ताकि आम लोगों की सुरक्षित निकासी के लिए ह्यूमन कॉरिडोर (Human Corridors) खोले जा सकें. इसके जरिए राजधानी कीव (Kyiv) और बंदरगाह शहर मारियुपोल के लोगों को देश छोड़ने के लिए कहा है. जहां एक तरफ यूक्रेन का कहना है कि वो अपनी जमीन से दुश्मनों को खदेड़ देगा, तो वहीं दूसरी तरफ रूस का कहना है कि जब तक यूक्रेन हार नहीं मान लेता और उसकी सभी मांगें स्वीकार नहीं कर लेता, तब तक ये युद्ध जारी रहेगा. इस मामले से जुड़ा हर अपडेट यहां जानिए.
हम अपना देश नहीं खोना चाहते-राष्ट्रपति व्लोदिमीर जेलेंस्की
यूक्रेन के राष्ट्रपति व्लोदिमीर जेलेंस्की ने कहा, यूक्रेनी अपना देश नहीं खोना चाहते हैं. उन्होंने कहा कि जिस तरह नाजियों के हमले के दौरान ब्रिटिश अपना देश नहीं खोना चाहते थे वैसे ही हम भी अपना देश नहीं खोना चाहते हैं.
यूक्रेन के राष्ट्रपति जेलेंस्की का हाउस ऑफ कॉमंस में संबोधन
यूक्रेन के राष्ट्रपति वोलोदोमीर जेलेंस्की ने हाउस ऑफ कॉमंस में संबोधन किया.उन्होंने कहा, हम किसी कीमत पर हथियार नहीं डालेंगे, चाहे जो कीमत चुकानी पड़ेगी हम लेड़ेंगे.
रूस के हमले से हो रहा है अमेरिकी परिवारों को नुकसान
अमेरिकी राष्ट्रपति ने स्वीकार किया कि यूक्रेन पर रूस के हमले से अमेरिकी परिवारों को नुकसान हो रहा है. इसमें गैस की बढ़ती कीमतें भी शामिल हैं. उन्होंने स्वीकार किया कि रूसी तेल आयात पर प्रतिबंध लगाने के उनके फैसले की कीमत हर घर को चुकानी होगी. हालांकि, उन्होंने कहा कि वह लोगों पर इसके प्रभाव को कम करने के लिए काम करेंगे.