पीएम मोदी के यूक्रेन जाने की अटकलों पर रूसी मीडिया में इतनी क्यों है चर्चा?

प्रधानमंत्री नरेंद्र मोदी अगस्त में अपनी संभावित यूक्रेन यात्रा के दौरान रूस और यूक्रेन के बीच मध्यस्थता कर सकते हैं.
रूसी समाचार एजेंसी तास ने कहा है कि उसे भारतीय संसद के एक सूत्र ने ये जानकारी दी है.
रूस के सरकारी टीवी चैनल आरटी ने भी भारतीय मीडिया में राजनयिक सूत्रों के हवाले से छपी ख़बर का हवाला देते हुए कहा है कि प्रधानमंत्री अगस्त में यूक्रेन जा सकते हैं.
तास के मुताबिक सूत्र ने प्रधानमंत्री मोदी की यूक्रेन यात्रा की संभावनाओं के बारे में जानकारी देते हुए बताया, ''भारत यूक्रेन संकट में मध्यस्थता की भूमिका निभा सकता है. प्रधानमंत्री मोदी की यूक्रेन यात्रा के दौरान भारत ये प्रस्ताव रख सकता है. इस संभावना पर अभी विचार चल रहा है.''
सूत्र ने कहा, ''भारत की रूस से पुरानी दोस्ती है. प्रधानमंत्री नरेंद्र मोदी की भी रूस के राष्ट्रपति व्लादिमीर पुतिन से अच्छे रिश्ते हैं. यूक्रेन के भी भारत से अच्छे संबंध हैं. दोनों देश भारत पर भरोसा करते हैं.''
इस सूत्र ने तास को बताया, "भारत ने कई बार कहा है कि वो रूस और यूक्रेन के बीच युद्ध को ख़त्म कराने में मदद कर सकता है. हालांकि मध्यस्थता दोनों पक्षों के राज़ी होने पर ही कराई जा सकती है. भारत ने हमेशा कहा है कि सिर्फ़ बातचीत और मध्यस्थता से ही यूक्रेन संकट का हल निकाला जा सकता है.’’
तास ने कहा है कि प्रधानमंत्री मोदी की यूक्रेन यात्रा अगस्त महीने में हो सकती है. इसने न्यूज़ चैनल विऑन (WION) की एक ख़बर का हवाला दिया है, जिसमें सूत्रों के हवाले से कहा गया है कि "भारतीय प्रधानमंत्री संभवत: 23 अगस्त को यूक्रेन जाएंगे.''
