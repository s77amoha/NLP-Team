पुतिन ने अपनाए तीखे तेवर, जेलेंस्की को अमेरिका का भरोसा, नया मोड़ लेगा युद्ध?

रूस यूक्रेन के युद्ध को 1000 दिन पूरे हो गए हैं लेकिन अब यह युद्ध नया मोड़ ले सकता है। जंग के बीच जहां पुतिन ने गैर-परमाणु देशों पर परमाणु हमले की अनुमति देने वाले आदेश पर हस्ताक्षर किए हैं तो वहीं यूक्रन अमेरिका की राह देख रहा है।
रूस और यूक्रेन के बीच जारी युद्ध को अब 1000 दिन बीत गए हैं लेकिन अबतक युद्ध रुकने के आसार नजर नहीं आ रहे हैं। यूक्रेन के राष्ट्रपति वलोडिमिर ज़ेलेंस्की ने मंगलवार को कहा कि आने वााला साल 2025 यह निर्धारित करने में निर्णायक होगा कि लगभग तीन साल पहले रूस द्वारा छेड़े गए युद्ध में कौन जीतता है। यूक्रेन ने रूस के ब्रांस्क सीमा क्षेत्र में एक सैन्य ठिकाने पर अमेरिका से मिली लंबी दूरी की ATACMS मिसाइलों से हमला किया। रूसी रक्षा मंत्रालय के मुताबिक, मंगलवार सुबह 3:25 बजे स्थानीय समयानुसार यूक्रेन ने छह बैलिस्टिक मिसाइलों से हमला किया।
यह हमला बाइडेन प्रशासन द्वारा यूक्रेन को हमले की अनुमति दिए जाने के एक दिन बाद हुआ है। बता दें कि यूक्रेन लंबे समय से अमेरिका से इन मिसाइलों का उपयोग करने की अनुमति मांग रहा था और अमेरिकी राष्ट्रपति जो बाइडेन ने अपना कार्यकाल खत्म होने से ठीक दो महीने पहले यूक्रेन को इस फैसले को मंजूरी दे दी और जेलेंस्की की सेना ने रूस पर बैलिस्टिक मिसाइलें दाग दीं।