यूक्रेन-रूस संघर्ष ने लिया नया मोड़! यूक्रेन ने दागीं 6 अमेरिकी मिसाइलें, पुतिन के पलटवार पर नजरें टिकीं

रूस के राष्ट्रपति व्लादिमीर पुतिन ने हाल ही में अपनी परमाणु नीति में संशोधन की घोषणा की। इसके तुरंत बाद, यूक्रेन ने मंगलवार को रूस पर पहली बार अमेरिका निर्मित छह एटीएसीएमएस मिसाइलों से हमला कर दिया। यह कदम यूक्रेन-रूस संघर्ष के 1,000वें दिन को और अधिक तनावपूर्ण बनाता है।
रूसी सेना ने ब्रियंस्क क्षेत्र में स्थित सैन्य अड्डे पर हुए इस मिसाइल हमले में छह में से पांच मिसाइलों को मार गिराने का दावा किया है। हालांकि, एक मिसाइल का मलबा गिरा, जिससे कोई जनहानि नहीं हुई। इस हमले के बाद परमाणु युद्ध का खतरा और भी बढ़ गया है।
यूक्रेन के सैन्य अधिकारियों ने बिना हथियारों की पूरी जानकारी दिए हमले की पुष्टि की और कई धमाकों की आवाजें सुनने का दावा किया। इस हमले से यूक्रेन का मानना है कि रूस की आक्रामकता को कुछ हद तक काबू में किया जा सकता है।
अमेरिकी राष्ट्रपति जो बाइडन के द्वारा यूक्रेन को लंबी दूरी की बैलिस्टिक मिसाइलों की मदद देने के फैसले के बाद पुतिन ने अपनी परमाणु नीति को नया रूप दिया। इससे स्थिति और बिगड़ने की आशंका जताई जा रही है।