उत्तर कोरिया के सैनिकों की आमद से नाराज है अमेरिका!

यूक्रेन के राष्ट्रपति वोलोडिमिर जेलेंस्की काफी समय से अमेरिका से लंबी दूरी की मिसाइलों के इस्तेमाल की इजाजत मांग रहे थे। जो बाइडन ने तनाव बढ़ने की चिंताओं के चलते यूक्रेन को लंबी दूरी की मिसाइल के इस्तेमाल की मंजूरी नहीं दी थी। अमेरिका ने अब रूस में 10 हजार से ज्यादा उत्तर कोरियाई सैनिकों की रूस में मौजूदगी की बात कहकर ये मंजूरी दी है। अमेरिका और यूक्रेन का कहना है कि उत्तर कोरिया ने अपने सैनिक रूस की मदद के लिए भेजे हैं।
यूक्रेन की ओर से आर्मी टैक्टिकल मिसाइल सिस्टम (एटीएसीएमएस) का इस्तेमाल रूस की मुश्किल बढ़ा सकता है। अमेरिका ये यूक्रेन को मिलीं एटीएसीएमएस 300 किमी (186 मील) तक जा सकती हैं। ऐसे में अब यूक्रेन की सेना इन मिसाइलों के जरिए रूस के बड़े हिस्से को निशाना बना सकती है। ऐसे में रूस को ज्यादा एयर डिफेंस सिस्टम एक्टिव करने पड़ेंगे।
रूसी सेनाएं हालिया महीनों में लगातार यूक्रेन के खिलाफ बढ़त हासिल कर रही हैं। अमेरिका की लंबी दूरी की मिसाइलों के इस्तेमाल से यूक्रेन रूस को रोक सकता है और युद्धविराम समझौते में वह एक बेहतर स्थिति में रह सकता है। हालांकि फिलहाल ये देखना है कि रूसी सेना इसका जवाब कैसे देती है।