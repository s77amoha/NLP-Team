यूक्रेन ने किया वादा, लौटा देंगे कब्जे वाली रूसी जमीन; लेकिन सामने रखी एक ...

यूक्रेन ने किया वादा, लौटा देंगे कब्जे वाली रूसी जमीन; लेकिन सामने रखी एक शर्त
यूक्रेन की तरफ से कहा गया है कि वह कुर्स्क क्षेत्र में अपने कब्जे वाले रूसी क्षेत्र को अपने पास नहीं रखना चाहता है। जब रूस शांति समझौता करने और आक्रमण बंद करने के लिए तैयार हो जाएगा तो यूक्रेन भी रूस की यह जमीन उसे वापस कर देंगे।
यूक्रेन ने कहा है कि वह कुर्स्क क्षेत्र में अपने कब्जे वाले क्षेत्र को अपने पास रखने में दिलचस्पी नहीं रखता है। युक्रेनी विदेश मंत्रालय के एक प्रवक्ता के अनुसार, जब रूस एक सही शांति समझौते के लिए राजी हो जाएगा तो आक्रमण बंद हो जाएगा और हम यह जमीन भी रूस को वापस कर देंगे। युक्रेनी प्रवक्ता ने कहा कि यह कार्रवाई केवल रूस को बातचीत की मेज पर आने को मजबूर करने के लिये है। कथित तौर पर कुर्स्क क्षेत्र में आक्रमण करके यूक्रेनी सेना ने रूस को डोनेट्स्क क्षेत्र में सेना तक मदद पहुंचाने से रोक दिया है। क्योंकि रूसी सेना अब कुर्स्क क्षेत्र में अपना ध्यान लगा रही है। लगातार होते यूक्रेनी आक्रमण के बीच रूसी अधिकारियों और प्रशासन ने आम नागरिकों को कुर्स्क क्षेत्र और उसके आसपास के क्षेत्रों ने निकालना जारी रखा।
कई सीमावर्ती क्षेत्रों को निवासियों ने अपने आप ही खाली करना शुरू कर दिया है। मंगलवार की सुबह एक रूसी जिले को निवासियों ने खाली करना शुरू कर दिया। क्षेत्रीय प्रमुख ने बताया कि यह निकासी पूरी तरह से स्वैच्छिक हैं, हमें सरकार ने जगह छोड़ने के लिए नहीं कहा। इससे पहले यूक्रेन की सेना ने दावा किया था कि उसने रूस के कुर्स्क क्षेत्र के लगभग हजार वर्ग किलोमीटर के क्षेत्र पर अपना कब्जा जमा लिया है। रूसी राष्ट्रपति पुतिन ने भी देश के नाम संदेश देकर इस हमले का जिक्र करते हुए कहा था कि अब किसी भी तरह की कोई शांति वार्ता नहीं होगी। हमारा पहला काम दुश्मनों को बाहर खदेड़ना है और हमारी सेनाएं बखूबी वह काम करेंगी।
मंगलवार को सुबह यूक्रेन की वायु रक्षा प्रणाली ने 38 रूसी ड्रोनों को मार गिराया। इसके अतिरिक्त यूक्रेन ने रूसी सीमा के 20 किमी नजदीक किसी भी प्रकार के नागरिक हलचल पर रोक लगा दी है। यूक्रेन के द्वारा किए गए हमले को लेकर, यूक्रेनी राष्ट्रपति जेलेंस्की का बयान भी सामने आया है। उन्होंने कहा कि रूस दूसरों के घर में युद्ध लेकर गया था, अब वह लौटकर उसके घर वापस आया है।
इस हमले का अंदाजा रूसी सेना को नहीं था क्योंकि इस युद्ध में ऐसा पहली बार हुआ है कि यूक्रेनी सेना ने रूस में घुसकर हमला किया हो। रूसी राष्ट्रपति पुतिन ने भी इस हमले का बराबर जवाब देने की कसम खाई। उन्होंने कहा कि यूक्रेन, पश्चिम देशों के हाथ की कठपुतली बना हुआ है। पश्चिमी देश लगातार यूक्रेन की मदद कर रहे हैं। हम पीछे नहीं हटेंगे हर हमले का मुंहतोड़ जवाब देंगे। पुतिन ने साथ ही साथ अब किसी भी तरह की शांति वार्ता से भी इंकार कर दिया और कहा कि अब कोई पीस टॉक नहीं होगी।