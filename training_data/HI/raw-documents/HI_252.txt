रूस के कुर्स्क क्षेत्र में कब्जे के बाद यूक्रेन ने UN और ICRC से कर दी बड़ी अपील, क्रेमलिन ने भी दी प्रतिक्रिया

रूस और यूक्रेन के बीच जंग जारी है। यूक्रेन की सेना ने रूस के कुर्स्क क्षेत्र में बड़े भाग पर कब्जा कर लिया है। इस बीच यूक्रेन ने एक कदम और बढ़ाते हुए संयुक्त राष्ट्र और ICRC से रूस के कुर्स्क क्षेत्र में मानवीय प्रयासों में शामिल होने के लिए कहा है।
Russia Ukraine War: यूक्रेन ने सोमवार को कहा कि उसने संयुक्त राष्ट्र और रेड क्रॉस की अंतर्राष्ट्रीय समिति (ICRC) से रूस के कुर्स्क क्षेत्र में मानवीय प्रयासों में शामिल होने के लिए कहा है। यूक्रेन की सेना कुर्स्क क्षेत्र में हमला करने के एक महीने से अधिक समय बाद भी बनी हुई है। इस बीच यूक्रेन के राष्ट्रपति वोलोदिमीर जेलेंस्की का कहना है कि कीव ने लगभग 100 बस्तियों पर नियंत्रण कर लिया है। इस बीच रूस के रक्षा मंत्रालय की तरफ से भी सोमवार को कहा गया है कि उसकी सेना ने दो गांवों पर फिर से नियंत्रण कर लिया है।
क्या बोले विदेश मंत्री एंड्री सिबिहा
यूक्रेन के विदेश मंत्री एंड्री सिबिहा ने कहा कि उन्होंने रविवार को पूर्वोत्तर यूक्रेनी क्षेत्र सुमी का दौरा करने के दौरान अपने मंत्रालय को औपचारिक रूप से यूएन और आईसीआरसी को कुर्स्क क्षेत्र में काम करने के लिए आमंत्रित करने का निर्देश दिया था। मंत्रालय ने पुष्टि की कि उसने अनुरोध जारी किए हैं। सुमी की यात्रा के बाद सिबिहा ने एक्स पर कहा, "यूक्रेन उनके काम को सुविधाजनक बनाने और अंतरराष्ट्रीय मानवीय कानून का पालन करने के लिए तैयार है," जहां से यूक्रेनी बलों ने क्रॉस-बॉर्डर हमला शुरू किया था। उन्होंने कहा कि यूक्रेनी सेना कुर्स्क क्षेत्र में नागरिकों को मानवीय सहायता और सुरक्षित मार्ग सुनिश्चित कर रही है। 
क्या चाहता है यूक्रेन
यूक्रेन के विदेश मंत्रालयकी तरफ से कहा गया है कि उसने आईसीआरसी से जिनेवा कनवेंशन के अनुसार अंतरराष्ट्रीय मानवीय कानून के सिद्धांतों के साथ यूक्रेन के अनुपालन की निगरानी करने के लिए कहा है, जो अंतरराष्ट्रीय सशस्त्र संघर्षों के पीड़ितों की सुरक्षा को कवर करते हैं। फिलहाल, यह अभी यह स्पष्ट नहीं हो पाया है कि संयुक्त राष्ट्र या आईसीआरसी ने इस पर क्या प्रतिक्रिया दी है।

