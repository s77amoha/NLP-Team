Russia-Ukraine War: पोलैंड ने रूसी राजनयिकों को देश छोड़ने के लिए क्‍यों कहा?

पोलैंड के पॉज्नान शहर में हाल ही में बंद किए गए रूसी वाणिज्यिक दूतावास के राजनयिकों को 30 नवंबर तक देश छोड़ने का अल्टीमेटम दिया गया. यह जानकारी पोलैंड के विदेश मंत्रालय के प्रवक्ता पावेल व्रोन्स्की ने दी. समाचार एजेंसी सिन्हुआ के अनुसार, व्रोन्स्की ने सोमवार को एक बयान में कहा कि पोलैंड और रूस ने 'पॉज्नान में वाणिज्य दूतावास के संचालन के संबंध में' चर्चा की. इस दौरान रूसी राजनयिकों को पोलिश क्षेत्र छोड़ने के लिए सूचित कर दिया गया.
बता दें कि पिछले मंगलवार को पोलिश विदेश मंत्री राडोस्लाव सिकोर्स्की ने इस विषय पर जानकारी देते हुए कहा था कि खुफिया जानकारियों से पता चलता है कि पोलैंड और उसके सहयोगियों के खिलाफ हो रही विद्धंसक गतिविधियों के लिए रूस सीधे तौर पर जिम्मेदार है. व्रोन्स्की ने कहा, "रूसी राजनयिकों को देश छोड़ने का आदेश दिया गया है और उन्हें पोलैंड में पर्सोना नॉन ग्राटा (व्यक्ति जिसका स्वागत नहीं) माना गया है."
पोलैंड में रूसी राजदूत सर्गेई एंड्रीव ने पोलैंड द्वारा दी गई समय-सीमा की पुष्टि की, साथ ही कहा कि पोलिश अधिकारियों ने तीन रूसी राजनयिकों को देश छोड़ने का आदेश दिया है.' रूस की स्पुतनिक समाचार एजेंसी ने एंड्रीव के हवाले से यह जानकारी दी.

