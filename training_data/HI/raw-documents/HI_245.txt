अब यूक्रेन भी युद्ध में चाह रहा शांति, वार्ता के लिए ब्रिटेन और NATO से जेलेंस्की जुटा रहे समर्थन

रूस से युद्ध के ढाई वर्ष गुजर जाने के बाद भी कोई नतीजा नहीं निकलने से यूक्रेन के राष्ट्रपति जेलेंस्की अब हताश होने लगे हैं। उन्होंने अपने सहयोगियों से मिलकर अब यूक्रेन युद्ध में शांति खोजने के प्रयासों पर काम शुरू कर दिया है।
लंदनः यूक्रेन के राष्ट्रपति व्लादिमिर जेलेंस्की का जोश अब रूस से युद्ध लड़ते-लड़ते ठंडा पड़ गया है। तभी वह अब यूक्रेन युद्ध में शांति की खोज में निकल पड़े हैं। रूस के खिलाफ युद्ध के लिए अपनी शांति योजना पर ब्रिटेन और नाटो के नेताओं के साथ बातचीत के लिए वह आज लंदन पहुंचे। जेलेंस्की इसके लिए ब्रिटेन के प्रधानमंत्री कीअर स्टॉर्मर और नाटो महासचिव मार्क रूते से मुलाकात की है। इस दौरान उन्होंने शांति वार्ता पर बात करने के अलावा तब तक रूस पर लंबी दूरी की मिसाइल के इस्तेमाल की इजाजत पर भी वार्ता की है। इसके बाद फ्रांस के राष्ट्रपति इमैनुएल मैक्रों से मिलने के लिए पेरिस की यात्रा करेंगे।
सहयोगियों से मिलकर शांति की खोज में जेलेंस्की
जेलेंस्की की इस शांति योजना के विवरण को गुप्त रखा गया था, हालांकि उसकी रूपरेखा सामने आ गयी है, जिसमें 2022 में शुरू हुए युद्ध के बाद से पश्चिमी सहयोगियों द्वारा विचार किए जा रहे निर्णयों पर त्वरित कार्रवाई की आवश्यकता शामिल है। जेलेंस्की ने बुधवार को क्रोएशिया में दक्षिण-पूर्वी यूरोपीय देशों के नेताओं के साथ एक शिखर सम्मेलन में कहा कि इस योजना का उद्देश्य रूस के साथ किसी भी तरह की बातचीत से पहले यूक्रेन को ‘भू-राजनीतिक और युद्ध के मैदान दोनों स्तर पर’ मजबूत बनाना है। (एपी) 

