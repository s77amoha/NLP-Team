'खत्म हो चुका है वो देश, मर चुके हैं वहां के लोग', यूक्रेन को लेकर ट्रंप के बयान से मचा हड़कंप

अमेरिका के पूर्व राष्ट्रपति डोनाल्ड ट्रंप ने यूक्रेन को लेकर बड़ा बयान दिया है। ट्रंप ने कहा कि युद्ध शुरू होने से पहले यूक्रेन को रूसी राष्ट्रपति व्लादिमीर पुतिन से बात करनी चाहिए थी।
वाशिंगटन: रूस और यूक्रेन  के बीच जंग जारी है और फिलहाल इसके थमने के आसार नजर नहीं आ रहे हैं। इस बीच अमेरिका के पूर्व राष्ट्रपति डोनाल्ड ट्रंप ने यूक्रेन की हालत पर निराशा जताई है। ट्रंप ने कहा कि उसके लोग (यूक्रेन) 'मर चुके' हैं और देश 'खत्म' हो चुका है। ट्रंप ने कहा कि यूक्रेन को फरवरी 2022 में रूस के हमले से पहले रूसी राष्ट्रपति व्लादिमीर पुतिन से बात करनी चाहिए थी। उन्होंने कहा, 'अगर बहुत बुरा कोई समझौता भी हुआ होता तो वह आज जो स्थिति है, उससे बेहतर होता।' 
ट्रंप करते रहे हैं बड़े दावे
डोनाल्ड ट्रंप के इन बयानों से यह सवाल भी उठ रहा है कि अगर पूर्व राष्ट्रपति दोबारा चुने जाते हैं तो वह उस देश (यूक्रेन) के भविष्य को लेकर बातचीत में कितनी रियायत देने को तैयार होंगे। यूक्रेन के लिए अमेरिकी मदद पर ट्रंप का रवैया आलोचनात्मक रहा है। ट्रंप अक्सर दावा करते रहे हैं कि अगर वह राष्ट्रपति होते तो रूस कभी आक्रमण नहीं करता। वह यह भी दावा करते रहे हैं कि अगर वह दोबारा राष्ट्रपति बनते हैं तो युद्ध रुकवा देंगे। लेकिन, उन्होंने कभी विस्तार से इस विषय पर अपनी बात नहीं रखी है। 
खंडहर बन गए हैं यूक्रेन के ज्यादातर हिस्से 
पूर्व राष्ट्रपति ने उत्तरी कैरोलीना में एक कार्यक्रम के दौरान कहा कि कीव से बाहर यूक्रेन का ज्यादातर हिस्सा खंडहरों में तब्दील हो चुका है। ट्रंप ने कहा कि यूक्रेन के पास सैनिकों की कमी है और युद्ध में हुईं मौतों एवं लोगों के पड़ोसी देशों में चले जामे के कारण वहां आबादी कम हो रही है। उन्होंने सवाल किया कि क्या देश के पास युद्ध को समाप्त करने के लिए बातचीत करने की कोई गुंजाइश है। ट्रंप ने कहा, 'कोई भी समझौता-बदतर समझौता- भी हुआ होता तो इस स्थिति से बेहतर होता जो आज हमारे सामने है।'

