पुतिन के परमाणु सिद्धांत में बदलाव: यूक्रेन युद्ध के बीच रूस की नई नीति का वैश्विक संदेश

पुतिन के तीखे तेवर,  परमाणु सिद्धांत संशोधन को दी मंजूरी
यूक्रेन के हमले के जवाब में अमेरिका और बाकी पश्चिमी देशों को एक स्पष्ट संदेश में, रूसी राष्ट्रपति व्लादिमीर पुतिन ने मंगलवार को यूक्रेन के साथ चल रहे युद्ध के बीच अपने परमाणु सिद्धांत में संशोधन को मंजूरी दे दी है। रूस की यह नई नीति इस दायरे को व्यापक बनाती है कि मॉस्को कब परमाणु हथियारों का इस्तेमाल कर सकता है। नई नीति रूस को बाहरी हमले की स्थिति में जवाबी कार्रवाई में अपने परमाणु हथियारों के उपयोग करने की भी अनुमति देती है। ऐसे में अब रूस बैलिस्टिक मिसाइलों के जवाब में कभी भी न्यूक्लियर हथियार इस्तेमाल कर सकता है। 
रूस और यूक्रेन में लगातार हो रहे हमले
यूक्रेन के हमले से पहले रूस ने पिछले तीन दिन में तीसरी बार यूक्रेन के रिहायशी इलाके पर हवाई हमला किया, जिसमें एक बच्चे सहित 12 लोगों की मौत हो गई। यूक्रेन की बचाव सेवा के अधिकारियों ने मंगलवार को बताया कि सुमी क्षेत्र में ड्रोन से किए गए हमले में दो बच्चों सहित 11 लोग घायल हो गए। बता दें कि रूस के यूक्रेन पर किए गए हमले के 1,000  दिन पूरे हो गए हैं और ये युद्ध अब नया मोड़ ले सकता है। पूरी दुनिका की निगाहें अब इस युद्ध पर टिकी होंगी कि ये युद्ध अब किस ओर जाएगा।