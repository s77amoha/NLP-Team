रूस में और अंदर घुसकर हमले करना चाहता है यूक्रेन:अमेरिका से मदद मांगी, जेलेंस्की बोले- उनके सैन्य ठिकानों पर हमला करेंगे तभी जंग रुकेगी

यूक्रेन के राष्ट्रपति वोलोदिमिर जेलेंस्की अब रूस में और अंदर घुसकर हमले करना चाहते हैं। न्यूज एजेंसी रॉयटर्स के मुताबिक, इसमें मदद के लिए वे अमेरिका पर दबाव भी बना रहे हैं। जेलेंस्की ने शनिवार को एक वीडियो जारी कर बताया कि 30 अगस्त को रूस ने खारकीव पर एयरस्ट्राइक की, जिसमें 6 यूक्रेनियों की मौत हो गई। वहीं 97 लोग घायल हुए।
जेलेंस्की ने कहा कि इन हमलों को तभी रोका जा सकता है, जब यूक्रेन रूस की एयरफील्ड्स और सैन्य ठिकानों को निशाना बनाएगा। हम हर रोज अपने सहयोगी देशों से इस पर चर्चा कर रहे हैं। उन्हें इसके लिए राजी करने की कोशिश कर रहे हैं।
'यूक्रेन की रक्षा के लिए लंबी दूरी तक हमला करने वाली मिसाइलों की जरूरत' जेलेंस्की ने कहा, "यूक्रेन के आसमान से रूस के बमों को तभी हटाया जा सकता है, जब हम उन पर हमले तेज कर देंगे। इसके बाद ही रूस जंग खत्म करने और शांति की तरफ कदम बढ़ाएगा। यूक्रेन की रक्षा करने के लिए हमें लंबी दूरी तक हमले में सक्षम मिसाइलों और रूस के खिलाफ इनके इस्तेमाल की इजाजत की जरूरत है।"
जेलेंस्की ने बताया कि उनके प्रतिनिधि इससे जुड़ी सभी जरूरी जानकारियां यूक्रेन के सहयोगियों के साथ साझा कर चुके हैं। इससे पहले 30-31 अगस्त को यूक्रेन के रक्षा मंत्री रुस्तेम उमरोव ने वॉशिंगटन में अमेरिकी अधिकारियों और एक्सपर्ट्स से मुलाकात की थी।
बाइडेन को यूक्रेन की जीत का प्लान दिखाएंगे जेलेंस्की इसके बाद CNN ने बात करते हुए उन्होंने बताया कि यूक्रेन की रक्षा करने के लिए कौन-से हथियारों की जरूरत होगी इसकी जानकारी दी गई है। हमें उम्मीद है कि हमारी अपील सुनी जाएगी। जेलेंस्की सितंबर के आखिरी हफ्ते में अमेरिकी राष्ट्रपति जो बाइडेन से मुलाकात करेंगे। इस दौरान वे यूक्रेन की जीत के लिए अपने प्लान को उनके सामने पेश करेंगे।
ढाई साल से जारी रूस-यूक्रेन जंग में 6 अगस्त 2024 को पहली बार ऐसा हुआ जब यूक्रेन ने रूस में घुसकर उसके कुर्स्क इलाके पर कब्जा कर लिया। तभी से यूक्रेन लगातार रूस पर हमलावर है। RT की रिपोर्ट के मुताबिक 20 दिनों में यूक्रेन के हमलों में रूस के 31 नागरिकों की जान जा चुकी है।

