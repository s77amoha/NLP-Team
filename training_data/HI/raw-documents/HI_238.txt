'देखि दुपहरी जेठ की, छाँहौं चाहति छाँह' - नैनीताल में बिक रहे पंखे, लैंसडाउन में भी राहत नहीं

क्लाइमेट चेंज को लेकर हर पॉलिटकल फोरम पर बहुत सारी चर्चाएं हो रही हैं. अभी भी आम आदमी खुद को इससे जोड़ नहीं पा रहा है. लेकिन पहाड़ों पर लगातार बढ़ती गर्मी और पिघलते ग्लेशियर हमें खतरनाक संकेत दे रहे हैं.
कविवर बिहारी लाल ने जेठ की तपन का बहुत ही सुंदर वर्णन किया है. वही ‘सतसैंया के दोहरे, ज्यों नाविक के तीर’ वाले बिहारी. दो लाइन के दोहे में गर्मी के पूरे हालात का नक्शा खींच दिया है. बस, उनके इस दोहे में नायिका, आप हिरोइन समझ सकते हैं, नायक से कहती है कि जेठ की दोपहरी ऐसी है कि छाया भी छांह खोजने चली गई है. मतलब कहीं किसी की छाया तक नहीं दिख रही है. ऐसे हालत में घर में ही रहना ठीक होगा. हालांकि अब के नायक ऐसा कर नहीं रहे हैं. गर्मी से निजात पाने के लिए पहाड़ों की ओर निकल ले रहे हैं. नतीजा ये है कि पहाड़ों पर भयानक जाम लग जा रहा है. हालांकि वहां भी राहत नहीं है. वहां भी पारा चढ़ा हुआ है. हिमाचल और उत्तराखंड दोनो राज्यों की कई नदियों का जलस्तर बर्फ पिघलने के कारण बढ़ा है. ये बर्फ गर्मी की वजह से पिघली है.
हरिद्वार की हालत
उत्तराखंड का प्रवेश द्वार हरिद्वार को कहा और माना जाता है. वहां पारा साढ़े चौवालिस डिग्री तक जा पहुंचा. फिर भी मैदानी लोगों को लगता है कि उत्तराखंड के पहाड़ उन्हें शीतलता देंगे. आगे जाने वाले को लाजिमी लगता है कि हरिद्वार में रुककर गंगा में मोक्ष की एक डुबकी लगा लें. इस चक्कर में बीते इतवार को हरिद्वार सैलानियों के बोझ से चरमरा गया था. ये हालत कई शनिचर, इतवार जैसी छुट्टियों की है. आगे की बात की जाय तो देहरादून की वादियां 43 डिग्री सेल्सियस पर तप रही हैं. हो सकता है ये महसूस होने वाला ही तापमान हो, लेकिन आगे देखने पर हालात और खतरनाक दिखते हैं.