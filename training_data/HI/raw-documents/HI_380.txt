फ्रांस यूक्रेन को दे रहा महाशक्तिशाली मिराज-2000 फाइटर, भारत के सामने बड़ा मौका, समझें परमाणु बम कनेक्‍शन

अमेरिका के बाद अब फ्रांस भी यूक्रेनी वायुसेना को मजबूत करने के लिए ऐक्‍शन में आ गया है। फ्रांस ने ऐलान किया है कि वह यूक्रेन को 6 काफी नए माने जाने वाले मिराज 2000-5F विमान देने जा रहा है। फ्रांस का मिराज 2000-5F देने का फैसला यूक्रेन युद्ध में बड़ा कदम माना जा रहा है। इसकी वजह यह है कि ये विमान अभी फ्रांसीसी वायुसेना में हैं और शुरू में इसको साल 2029 तक बनाए रखने का प्‍लान था। फ्रांस के राष्‍ट्रपति ने जून 2024 में इन विमानों को देने का ऐलान किया था। इस विमान को अभी अपग्रेड किया जा रहा है और इसमें हवा से जमीन पर हमला करने के लिए कई तरह के आधुनिक हथियार लगे हुए हैं। माना जा रहा है कि साल 2025 के पहले 6 महीने में मिराज विमान यूक्रेन पहुंच सकते हैं। फ्रांस के इस ऐलान से भारत के लिए बड़ा मौका हाथ लगा है जो मिराज विमानों का दशकों से इस्‍तेमाल कर रहा है।
दरअसल, फ्रांस के पास कुल 20 पुराने मिराज 2000-5F फाइटर जेट हैं जिसमें से वह केवल 6 ही यूक्रेन को दे रहा है। बाकी बचे 14 मिराज व‍िमान भारत की वायुसेना की ताकत को बढ़ा सकते हैं। भारत अपने लगातार कम होते विमानों के बेडे़ को मजबूत करने के लिए मिराज की संख्‍या बढ़ाने पर बातचीत कर रहा है। भारत कई दशक से इन मिराज विमानों को उड़ा रहा है और इनकी तकनीकी क्षमता पर आज भी भरोसा करता है। इससे पहले रिपोर्ट आई थी कि भारत कतर से 12 मिराज विमान खरीदने के लिए बातचीत कर रहा है।