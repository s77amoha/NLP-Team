जेलेंस्की ने US और यूरोप के सामने पेश की "रूस विजय योजना", कई सहयोगियों के गले नहीं उतर रहा यूक्रेन का प्लान

कीवः राष्ट्रपति व्लादिमीर जेलेंस्की ने रूस पर जीत हासिल करने के लिए "विजय योजना" पेश की है। उन्होंने अपने इस विजय योजना से रूस के साथ लगभग तीन साल से जारी युद्ध को खत्म करने का दावा किया है। मगर यूक्रेन के कई सहयोगियों को उनके इस प्लान पर भरोसा नहीं हो पा रहा है। लिहाजा जेलेंस्की की इस ‘विजय योजना’ को अब तक पश्चिमी देशों से मिली-जुली प्रतिक्रिया मिली है। जेलेंस्की ने देश और विदेश में जिस ‘विजय योजना’ की रूपरेखा पेश की है उसमें यूक्रेन को नाटो में शामिल होने का औपचारिक आमंत्रण देना और रूसी सैन्य ठिकानों को निशाना बनाने के लिए पश्चिमी देशों से प्राप्त लंबी दूरी तक मार करने वाली मिसाइलों का उपयोग करने की अनुमति देना शामिल है।
जेलेंस्की की ओर से पेश ये दोनों कदम ऐसे हैं, जिनका समर्थन करने के प्रति कीव के सहयोगी पहले से अनिच्छुक रहे हैं। जेलेंस्की को यदि इन प्रस्तावों पर अन्य सहयोगियों से समर्थन प्राप्त करना है तो उसके लिए अमेरिका का समर्थन मिलना महत्वूपर्ण है, लेकिन विश्लेषकों का कहना है कि अमेरिकी राष्ट्रपति जो बाइडेन प्रशासन की आर से पांच नवंबर को होने वाले राष्ट्रपति चुनाव से पहले कोई निर्णय लेने की संभावना नहीं है। यूक्रेन के राष्ट्रपति को लगता है कि युद्ध में यूक्रेन की स्थिति को मजबूत करने और किसी भी शांति वार्ता से पहले उनके इन प्रस्तावों को समर्थन मिलना जरूरी है। इस मामले में अमेरिका ने कोई प्रतिबद्धता नहीं दर्शाई है, लेकिन उसने यूक्रेन की सुरक्षा सहायता के लिए 42.5 करोड़ अमेरिकी डॉलर का नया पैकेज उसी दिन जारी कर दिया, जिस दिन जेलेंस्की ने सांसदों के समक्ष योजना पेश की थी।