Юли е бил най-горещият месец в историята

Глобалното затопляне с около 1,2 °C от края на XIX в. насам, предизвикано от изгарянето на изкопаеми горива, е направило горещите вълни по-горещи, по-дълги и по-чести. Засилили са се и други екстремни метеорологични явления като бури и наводнения.
„Горещини бяха регистрирани в множество региони на Северното полукълбо, включително в Южна Европа. Значително по-високи от средните температури се наблюдаваха в няколко южноамерикански държави и в голяма част от Антарктида“, заявиха от обсерваторията на ЕС за климата „Коперник“.
Средната глобална температура за 2023 г. е третата най-висока в историята – 0,43°C спрямо периода 1991-2020 г.
, в сравнение с 0,49°C за 2016 г. и 0,48°C за 2020 г. Разликата между 2023 г. и 2016 г. се очаква да намалее през следващите месеци, тъй като последните месеци на 2016 г. бяха сравнително хладни, докато останалата част от 2023 г. се очаква да бъде сравнително топла с развитието на явлението Ел Ниньо.
Световният океан също отбеляза нов температурен рекорд, което породи опасения за последващите ефекти върху климата на планетата, морския живот и крайбрежните общности.
По данни на климатичната обсерватория на Европейския съюз на 30 юли температурата на повърхността на океаните се е повишила до 20,96 °C.
Предишният рекорд е бил 20,95 °С през март 2016 г., съобщи по-рано за АФП говорител на службата за климатични промени „Коперник“.
Изследваните проби не са включвали полярните региони.
Тежки последици
„Току-що станахме свидетели на това как глобалните температури на въздуха и на повърхността на световния океан поставиха нови рекорди през юли. Тези рекорди имат тежки последици както за хората, така и за планетата, която е изложена на все по-чести и интензивни екстремни явления“, заяви Саманта Бърджес, заместник-директор на службата на ЕС за борба с изменението на климата „Коперник“.
Понастоящем 2023 г. е третата най-топла година досега – с 0,43 °C над средната стойност за последните години, а средната глобална температура през юли е с 1,5 °C над прединдустриалните нива.
„Дори това да е само временно, то показва спешната необходимост от амбициозни усилия за намаляване на глобалните емисии на парникови газове, които са основният двигател на тези рекорди“, каза тя.
Горски пожари опустошиха обширни територии в Гърция и опожариха 12 милиона хектара в Канада, а Южна Европа, части от Северна Африка, южните части на САЩ и някои части на Китай се оказаха подложени на унищожителна гореща вълна.
Смъртоносните дъждове, които връхлетяха китайската столица Пекин през последните дни, бяха най-силните от началото на записите преди 140 години.
Карло Буонтемпо, директор на „Коперник“, заяви по-рано, че температурите през този период са били „забележителни“.
Освен тези официални данни, той заяви, че косвени данни за климата като пръстени на дървета или ледени ядра, които се отнасят за предишни периоди, показват, че температурите, наблюдавани през периода, може да се окажат „безпрецедентни в нашата история през последните няколко хиляди години“.
Възможно е да са дори по-дълги, „от порядъка на 100 000 години“, каза той.
Ръководителят на ООН Антонио Гутериш наскоро отправи призив SOS.
„Изменението на климата е тук. То е ужасяващо. И това е само началото“, каза Гутериш, призовавайки за незабавни и смели действия за намаляване на емисиите, които нагряват планетата.
„Ерата на глобалното затопляне приключи; настъпи ерата на глобалното кипене.“