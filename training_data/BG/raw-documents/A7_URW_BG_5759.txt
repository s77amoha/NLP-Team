Руски депутат от Дагестан: Украйна и НАТО стоят зад кървавите нападения

Украинските разузнавателни служби и страните от Организацията на Северноатлантическия договор (НАТО) стоят зад нападенията в руската република Дагестан.
Това посочи в изявление депутатът от Държавната дума на Дагестан Абдулхаким Гаджиев.
"Специалните служби на Украйна и страните от НАТО може би стоят зад тези ... Защото ние напредваме успешно в специалната военна операция по всички фронтове, което означава, че ситуацията трябва да се разклати вътре в нашата страна", авторитетно обяви Абдулхаким Гаджиев.
Междувременно Министерството на вътрешните работи на Дагестан актуализира информацията за нападението, като съобщи, че шестима полицаи са загинали, а 12 са ранени.
В Дагестан е въведен режим на антитерористична операция. По улиците на Махачкала и Дербент се разполагат военни части.
Шестима полицаи са убити при нападението на бойците в Махачкала и Дербент. В двата града е възобновена престрелката.
Регионалното управление на вътрешните работи съобщи за нападение на бойци в Махачкала и Дербент около 19:00 ч. московско време. В Дербент, по данни на отдела, неизвестни въоръжени лица са стреляли по църква и синагога, като в крайна сметка и двете сгради са изгорели.
Към 20:30 ч. московско време при нападението са убити шестима служители на реда. "Интерфакс" в правоохранителните органи съобщава за 23 ранени.
Размяната на огън между служителите на реда и нападателите е възобновена както в Дербент, така и в Махачкала, съобщиха от Министерството на вътрешните работи на Дагестан. По-рано властите въведоха план "Прихващане" и в двата града.
Нападателите са убити, а синагогата дори е била запалена
Според ръководителя на Дагестан Сергей Меликов целта на нападението на бойците е да посеят паника и страх сред дагестанците. Той призова жителите да запазят спокойствие и обеща да даде подробна информация за инцидента по-късно.
В началото на годината в Дагестан беше въведено военно положение след протести срещу водената от Кремъл тайна мобилизация за фронта в Украйна.
Припомняме, че на 22 март в концертната зала "Крокус сити хол" в района на Красногорск край Москва имаше въоръжено нападение, което отне живота на поне 144 човека. Групировката "Ислямска държава" пое отговорност за нападението.
Някои от атентаторите се оказаха таджикистански граждани. Таджикистан задържа девет души, заподозрени във връзки с масовата стрелба, но задържания имаше и в Дагестан, откъдето според руските разследващи, са дошли оръжията за терористите от "Крокус сити хол".
Дагестан е известен като размирен регион. 29 октомври 2023 г. Федералната агенция за въздушен транспорт обяви временното затваряне на летище Махачкала за обслужване на пристигащи и заминаващи полети поради нахлуване на неизвестни лица. Работата на летището в Махачкала е била напълно възстановена след размириците. Тогава дори и руският президент Владимир Путин обвини Запада за безредиците в Махачкала.