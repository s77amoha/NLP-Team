Съюзник на Путин със заплаха: "Ще си платите за ада"

Бившият руски президент Дмитрий Медведев предупреди Съединените щати и Европейския съюз (ЕС) във вторник, че "ще си платят за ада" за последния кръг от санкции срещу Русия.
Коментарите на Медведев дойдоха ден, след като ЕС прие 14-ия си пакет от санкции срещу Русия, насочени конкретно срещу износа на газ от страната.
След анексирането на Крим от Путин през 2014 г. срещу Москва и политически фигури бяха наложени международни санкции. След нахлуването на Путин в Украйна през февруари 2022 г. бяха въведени няколко кръга от санкции срещу Русия.
Според съобщението на Съвета на ЕС от понеделник в новия списък със санкции са включени още 69 физически лица и 47 образувания, "отговорни за действия, подкопаващи или застрашаващи териториалната цялост, суверенитета и независимостта на Украйна".
За първи път санкциите са насочени към газовия сектор на страната, по-специално към втечнения природен газ (ВПГ), като се забраняват "услугите по претоварване на руски ВПГ на територията на ЕС". Тази мярка ще възпрепятства претоварването на руски втечнен природен газ от пристанищата на ЕС, както и закупуването на "руски втечнен природен газ чрез терминали в ЕС, които не са свързани с газовата система".
"Ще преживеем и това. Но повярвайте ми, няма да забравим, нито да простим този опит да навредите на нашия народ", заяви Медведев в свой пост в социалната мрежа Телеграм, цитиран от Newseek.
Бившият руски президент не скри, че намира работата на политиците в Европейския съюз за изключително "глупава и некреативна, тъй като вреди много повече на гражданите и компаниите на собствените им страни, отколкото на Русия".
Медведев отбеляза и конкретни цифри - "към края на 2023 година общата загуба на Европа, причинена от антируските санкции, е достигнала 1,5 трилиона долара". В същото време самата Русия е намерила друг вариант да възстанови изгубените приходи, насочвайки се към правене на бизнес на азиатските пазари.
"В момента сте принудени с една ръка да одобрявате нов пакет от санкции, а с другата да купувате руски газ. Така че той няма да постигне целта, която сте си поставили, а просто ще бъде поредният враждебен и безмислен акт от ваша страна", завършва той.
Както е известно, преди няколко дни страните от ЕС одобриха 14-тия пакет от санкции срещу Русия, като се опитват да спрат варианти за заобикаляне на наложените ограничения от страна на Москва.
За първи път това включва и "удари" върху евентуалните приходи на страната от износа на втечнен природен газ чрез забрана на услуги по претоварване на руски втечнен газ на територията на ЕС за прехвърляне към трети страни. Това включва претоварването от кораб на кораб и разтоварването от кораб на брега, но не засяга вноса, а само реекспорта към трети страни през ЕС.
(Ако искате да видите какво включват всички санкции, можете да го сторите чрез долния линк)
