Ужасът "Цербер" пълзи към България, такъв ад не помним

Горещата вълна бе наречена така от Италианското метеорологично общество на името на триглавия звяр, охраняващ портите на ада
Гореща вълна обхваща части от Южна Европа и Северозападна Африка с потенциал за температурни рекорди идните дни, предаде Би Би Си.
Температури над 40 градуса по Целзий се очакват в Испания, Франция, Гърция, Хърватия и Турция.
В Италия термометърът може да удари 48,8 градуса. Червен предупредителен код е издаден за десет града, сред които Рим, Болоня и Флоренция.
Във вторник мъж на около 44-годишна възраст почина, след като припадна в Северна Италия. Италиански медии съобщиха, че той боядисвал пешеходна пътека край Милано, когато се строполил на земята заради жегата. Откаран е в болница, след което починал.
Горещата вълна бе наречена Цербер от Италианското метеорологично общество на името на триглавия звяр, охраняващ портите на ада.
Най-високата температура в Европа, откакто се правят метеорологични наблюдения, е измерена на о-в Сицилия през август 2021 г. – 48,8 градуса.
Може ли човек да спре глобалното затопляне?
В климата на Земята има редуване на топли и студени периоди и да се смята, че човекът може да спре глобалното затопляне е наивно, той може само да се опита да се приспособи към новите условия, заяви междувременно пред БТА чл. кор. проф. дн Кристалина Стойкова от Геоложкия институт на БАН.
По думите й в последните два века човекът се превръща в много важен геоложки фактор чрез продукцията на парникови газове, изсичането на горите, унищожаването на хабитатите на животните и растенията и така пряко се намесва в климатичната система на Земята, увеличавайки възможността за повече катастрофални явления.
Проф. Стойкова изтъкна, че съвременното общество не може да разбере тези процеси, защото няма усещане за продължителността им. „Ние измерваме всичко с нашия живот от около сто години, но ни е трудно да си представим какво е било преди милиони години.
Това, че в момента човечеството се опитва да си каже, че ще спре глобалното затопляне е доста наивно и учените знаят, че е невъзможно. Това са схващания повече в полето на политиците, които продават парникови квоти и говорят за зелен преход“, коментира тя.
Според нея можем само да не допринасяме толкова за глобалното затопляне, но това е тенденция, която ще се развива. Ние можем само да се опитаме да се приспособим, да видим какви мерки бихме могли да предприемем, да бъдем готови да се променим, защото това е историята на Земята, подчерта Стойкова.
