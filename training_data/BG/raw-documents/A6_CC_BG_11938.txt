Ландрут: Изменението на климата е част от нашия живот и има своите катастрофални последици навсякъде

Изменението на климата е част от нашия живот и има своите катастрофални последици навсякъде
Изменението на климата е част от нашия живот и има своите катастрофални последици навсякъде и по всяко време, посочи днес ръководителят на делегацията на ЕС в Турция Николаус Майер-Ландрут, като добави, че адаптирането към изменението на климата означава предприемане на действия.
Ландрут участва в откритата днес конференция за предприемане на нови мерки за борба с негативните последици от изменението на климата, както и за подпомагането на дейността на турската правителствена Дирекция за управление при бедствия и извънредни ситуации (АФАД). Конференцията се провежда в централата на АФАД в турската столица.
Ръководителят на делегацията на ЕС изтъкна, че е доволен от участието си в панела, който има за цел да определи рисковете от потенциални бедствия в резултат на изменението на климата в Турция.
Той изтъкна, че за съжаление емисиите на парникови газове все още се увеличават.
Дори и с нашия колективен ангажимент да намалим емисиите до нула до 2050 г., концентрацията на парникови газове в атмосферата ще продължи да се увеличава през следващите десетилетия, а средните глобални температури ще се покачват, каза Ландрут.
Ръководителят на делегацията на ЕС в Турция посочи, че затоплянето на климата носи със себе си различни рискове, като въздействията ще засегнат всички - от по-честите екстремни метеорологични явления като горещини, суши или наводнения до ерозията на крайбрежието в резултат на повишаването на морското равнище.
По време на двудневната конференция в турската столица днес бе представен проектът за оказване на техническа помощ на АФАД при борбата с негативните последици от изменението на климата в Турция. Проектът се реализира съвместно от Европейския съюз и Република Турция.
Този проект стартира навреме и предоставя важна информация и анализ за по-добро адаптиране, каза Ландрут, като поздрави АФАД за предприемането на тези важни действия в критичен момент.
Той посочи още, че на приключилата в Дубай Конференция на ООН за изменението на климата (COP28) бе създаден нов фонд "загуби и щети" за жертвите на климатични бедствия.
Ландрут припомни и помощта, оказана след унищожителните земетресения в Турция през февруари в рамките на Механизма за гражданска защита на ЕС. Той добави, че няколко пъти е бил в региона, засегнат силно от бедствието. Ръководителят на делегацията на ЕС в Турция също така напомни за донорската конференция на ЕС, на която международната общност обеща общо 6,05 милиарда евро за Турция (за справянето с последиците от земетресенията) под формата на безвъзмездни средства и заеми. Той посочи, че ЕС се ангажира да отпусне един милиард евро на Турция.