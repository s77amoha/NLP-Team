Светът изостава по отношение на климатичните цели с изключение на електромобилите

Глобалните усилия за постигане на въглеродна неутралност се провалят в почти всички отношения, с едно изключение: бумът при електрическите превозни средства.
Това е заключението в проучване, проведено съвместно от Bezos Earth Fund и други организации с нестопанска цел, които оценяват 42 различни мерки, ключови за световната борба с климатичните промени и поставените цели до 2050 г., пише Bloomberg.
Анализът обхваща електричеството, индустрията, транспорта и селското стопанство, както и необходимостта от разширяване на зараждащите се технологии за премахване на въглерода и финансирането на климатичните цели.
Проучването показва, че шест области на икономиката вървят в напълно грешна посока, включително необходимостта от постепенно премахване на държавното финансиране на изкопаемите горива, декарбонизацията на производството на стомана и ограничаването на пътуванията с леки коли.
Други области – като повторното залесяване и ограничаването на производството на говеждо месо, се движат в правилната посока, но твърде бавно, като продажбите на електромобили са единственият показател, който отговаря на заложените цели.
Изграждането на свят без емисии е от решаващо значение за борбата с изменението на климата и екстремните метеорологични условия, които са обвинявани за заличаването на култури, ограничаването на питейната вода и причиняването на пожари и наводнения. Докладът е публикуван в момент, когато политици от целия свят ще се срещнат в Дубай за годишната конференция за климата на ООН, известна като COP28.
„Глобалните усилия за ограничаване на затоплянето до 1,5 градуса по Целзий изостават при почти всяка мярка“, изтъква Софи Боем, научен сътрудник в Института за световни ресурси. „Въпреки десетилетията на ужасни предупреждения и призиви за събуждане, нашите лидери до голяма степен не успяха да мобилизират действия с темпа и мащаба, необходими за предотвратяване на все по-катастрофални и необратими въздействия“, добавя Боем.
Продажбите на електромобили са единствената област, която се движи с правилната скорост, показва проучването. Делът на продажбите на леки електромобили нарасна от 1,6% през 2018 г. до 10% през 2022 г., което представлява годишен темп на растеж от 65%.
Макар други показатели също да показват положителни резултати, като дела на емисиите, докладвани от компаниите и производството на чиста енергия, те не се движат достатъчно бързо. Други, включително делът на въглищата в производството на електроенергия, добивите от културите и производството на зелен водород, изостават значително.
Основният фокус на COP28 ще бъде първият глобален преглед на усилията за изпълнение на Парижкото споразумение от 2015 г., което предвижда ограничаване на световните температури до ръст от 2 градуса по Целзий с възможност до допълнително свиване от 1,5 градуса по Целзий.
Очаква се да политиците да заключат, че страните не са направили достатъчно, за да изпълнят целите на това споразумение и че трябва да гарантират по-амбициозни цели през 2025 г.
Оценка на ООН през септември установи, че напредъкът изостава. Въпреки че емисиите вече са достигнали своя връх в развитите и някои от развиващите се страни, те трябва да спрат да нарастват в световен мащаб преди 2025 г., за да се ограничи затоплянето до 1,5 градуса.