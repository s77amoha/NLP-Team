Зеленски се надява скоро да види френски самолети в Украйна

Зеленски се надява скоро да види френски самолети в Украйна
Джо Байдън призова западните сили да продължат курса си по отношение на Киев
Украинският президент Володимир Зеленски благодари на Франция за подкрепата и изрази надежда скоро да види френски самолети в украинското небе, съобщава "Ройтерс".
Той направи изявлението си ден след като френският му колега Еманюел Макрон обяви, че страната му планира да предостави изтребители Mirage 2000 на Украйна.
Зеленски отдавна изразява разочарованието си от дългото време, което отнема на западните съюзници да вземат ключови решения за военната подкрепа за Украйна и действително да ѝ изпратят помощ във войната срещу Русия.
"Сигурен съм, че ще дойде ден, в който в Украйна ще видим същите самолети в нашето небе, които видяхме в небето на Нормандия вчера", посочи украинският лидер пред френските депутати във връзка със самолетите от Втората световна война, които прелетяха по повод 80-ата годишнина от десанта в Нормандия, в честванията на който той участва вчера.
"Вашата бойна авиация, брилянтни изтребители под командването на украински пилоти ще докажат, че Европа е по-силна от злото, което се осмели да я заплаши", увери Зеленски. "Сега, точно както преди 80 години, можем да го докажем - силата на нашето единство, силата на нашия съюз, силата на нашите споделени идеали".
На годишнината от десанта в Нормандия президентът на САЩ Джо Байдън призова западните сили да продължат курса си по отношение на Украйна и да не се предават на руската тирания.
Френският президент Еманюел Макрон също направи връзка с историческия ден и обеща, че Европа няма да отслаби подкрепата си. Той не уточни колко самолета Mirage ще предостави Франция, нито кога ще се случи това и при какви финансови условия. Макрон обаче посочи, че Париж е предложил украински пилоти да бъдат обучавани във Франция от това лято.
Mirage 2000 е многоцелеви едномоторен реактивен изтребител.
"Правим всичко, за да бъде запомнено нашето сътрудничество... след 80 години като победна битка, това е толкова важно", подчерта Зеленски.
В знак, че ентусиазмът да се помогне на Украйна може да е разклатен, парламентът, който аплодира Зеленски няколко пъти, изглеждаше далеч по-малко пълен, отколкото когато украинският лидер се обърна за първи път към него през март 2022 г.
"Може ли Путин да спечели войната? Не, защото ние нямаме право да загубим", настоя Зеленски пред депутатите.
"Може ли тази война да свърши на сега съществувашите линии? Не, защото няма линии за злото, нито преди 80 години, нито сега".
Украинските военни лидери открито признават, че ситуацията на бойното поле на източния фронт се е влошила. Две години война изчерпаха боеприпасите и човешкия ресурс на Украйна, а неуспешната контраофанзива на страната миналата година срина бойния дух.
Въпреки че през април Конгресът на САЩ най-накрая одобри дълго отлагания военен пакет в размер на 60 милиарда долара, според анализаторите сериозният недостиг на артилерийски снаряди в световен мащаб означава, че Украйна вероятно ще бъде превъзхождана от Русия до края на годината, въпреки че съюзниците на Киев увеличават производството.