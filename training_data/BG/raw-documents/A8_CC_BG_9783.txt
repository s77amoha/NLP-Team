ДОКЛАД: Планетата ни е критично болна, климатичните промени са пагубни

Рекордно високи са и нивата на парниковите газове въглероден двуокис, метан и азотен окис, като метанът нараства с невиждани темпове, се посочва в доклад
Затоплянето на времето и повишаването на морското равнище на Земята се влошават и то по-бързо, отколкото досега, предупреди Световната метеорологична организация, докато световните лидери се събират за международни преговори по климата в Египет, предаде Асошиейтед прес.
"Последният доклад "За състоянието на глобалния климат" е хроника на климатичния хаос", каза генералният секретар на ООН Антонио Гутериш. "Трябва да отговорим на сигнала за бедствие на планетата с действие - амбициозно, заслужаващо доверие климатично действие".
В годишния си доклад за състоянието на климата организацията на ООН за времето посочва, че покачването на морското равнище през последното десетилетие е двойно по-голямо в сравнение с последните десет години на миналия век и че от януари 2020 г. се почаква още по-бързо. От началото на десетилетието морското равнище се повишава с пет милиметра годишно в сравнение с ръст от 2,1 милиметра през 90-те години на миналия век.
Последните осем години са най-топлите в историята на измерванията, се посочва в доклада на Световната метеорологична организация (СМО). Той не представя нови данни, а обобщава последните тенденции и данни за климата и въздействието на промените.
"Загубихме в играта с топенето на ледовете, както и с морското равнище", каза за Асошиейтед прес ръководителят на СМО Петери Таалас.
Единствената причина да не бъде подобрен годишният температурен рекорд през последните години е редкият тригодишен феномен Ла Ниня, каза той.
Данните са покачването на морското равнище и на средните температури са нищо в сравнение с удара, който климатичните промени нанасят върху хората с екстремните прояви на времето. В доклада се подчертават последиците от невижданите наводнения в Пакистан от лятото, при които загинаха над 1700 души и 7,9 милиона души бяха принудени да напуснат домовете си, от унищожителната четиригодишна суша в Източна Африка, довело над 18 милиона души до глад, пресъхването на река Яндзъ до най-ниски нива през август и рекордните горещини, които преживяха хората в Европа и Китай.
"Най-новият доклад на СМО изглежда като лабораторните резултати на критично болен пациент, но в случая пациентът е Земята", каза климатоложката Дженифър Франсис от Изследователския център по климата Уудуел в Кейп Код, която не е сред авторите на доклада.
Рекордно високи са и нивата на парниковите газове въглероден двуокис, метан и азотен окис, като метанът нараства с невиждани темпове, се посочва в доклада.
Това означава не само покачване на температурите, но и стремително топене на ледниците и на ледената покривка на Гренландия, пише в изследването.
Около 90 на сто от горещината на земята отива в океана и горният му слой от 2000 метра се затопля все по-бързо. Затоплянето му през последните 15 години е 67 на сто по-бързо, отколкото през 1971 г. Този процес ще продължи и в бъдеще и това е необратима промяна за векове и дори хилядолетие напред, се посочва в доклада на СМО.