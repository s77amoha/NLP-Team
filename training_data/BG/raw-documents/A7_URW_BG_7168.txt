Москва: Всички военни заводи в Украйна са легитимна мишена, включително заводът на "Райнметал"

Москва: Всички военни заводи в Украйна са легитимна мишена, включително заводът на "Райнметал"
Всички военни заводи в Украйна, без значение на коя компания принадлежат, биха били легитимна цел на руската армия. Това заяви на брифинг Андрей Настасин, зам.-директор на Департамента за информация и печат на руското външно министерство, предаде ТАСС.
„На 24 юли стана известно, че германският концерн "Райнметал" е получил официална поръчка за изграждането на завод за производство на боеприпаси в Украйна“, отбеляза представителят на руското външно министерство. - В тази връзка напомняме, че всички заводи в Украйна са легитимна цел на руските въоръжени сили. Всички военни заводи“, подчерта дипломатът.
Настасин припомни, че цената на германското военно предприятие в Украйна ще бъде 100 милиона евро. „За разлика от инвестициите в развитие и възстановяване, западните военни не се срамуват да харчат пари за производство на оръжие. Печеленето на пари от война и кръв винаги е било и остава в традициите на западните бизнесмени“, заключи руският дипломат.
Миналата седмица най-голямата оръжейна компания в Германия - "Райнметал", потвърди че изгражда завод за боеприпаси в Украйна, след като получи поръчка от украинското правителство. За проекта първоначално беше съобщено през февруари. Обемът на поръчката е в рамките на няколкостотин милиона евро, като производството на боеприпаси ще започне в срок от 24 месеца. Всяка година ще се произвеждат стотици хиляди артилерийски боеприпаси, съобщи БТА.
Основният акцент ще бъде поставен върху производството на 155-милиметрови боеприпаси, които се използват от западните държави, но се планира също и производство на други видове боеприпаси. Заводът ще се ръководи чрез съвместно предприятие, което "Райнметал" възнамерява да учреди скоро заедно с държавна украинска компания. Предприятието ще "създаде украински център за високи постижения в сферата на производството на боеприпаси заедно с нашия партньор", отбеляза шефът на германската оръжейна компания "Райнметал" Армин Папергер. Големият германски производител на оръжие е един от най-важните доставчици на военно оборудване за Украйна. Базираната в Дюселдорф оръжейна компания "Райнметал" вече е доставила на Киев танкове, системи за противовъздушна отбрана, боеприпаси и друго оборудване.