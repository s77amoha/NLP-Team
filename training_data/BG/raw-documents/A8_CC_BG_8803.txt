Измама ли е зелената сделка и как ще преминем през бурния енергиен преход?

След 7 часа преговори и със 7 точки правителството и протестиращите миньори и енергетици изглежда се разбраха. Подписано беше споразумение. Текстът трябва да премине през гласуване в Народното събрание.
"Това, което се случва в последната седмица, и със заглушената среща вчера, е абсолютно отсъствие на прозрачност. Ще има дебат, нещата ще се осветлят и конкретизират в парламента. Надявам се, че ще ги предават открито, въпреки че е елемент от националната сигурност", заяви енергийният експерт Димитър Иванов в студиото на "България сутрин".
Той определи зелената сделка като "сериозна измама в съвременната цивилизация".
"Свободен енергиен пазар няма, в него има такива условия като въглеродни квоти, взимане на печалби. Темата ще стане гореща в кампанията за европейските избори. 0 въглеродни емисии, да няма въглища, газ, въглеводороди - това означава да се смени горивната база на планетата. А когато това се е случвало, винаги е имало световни войни. Знаем, че тя започна преди година и половина. Второто е икономическата рецесия на Европа, която има цени на енергията 2-3 пъти от другите конкурентни центрове като Америка, Азия. Протестиращите се борят не за заплатата, а да има енергетика. Преди 35 г. бяхме най-силната енергетика на Балканите", посочи Иванов.
Координаторът на "Енергии и климат" в екологичното сдружение "За Земята" Симеон Горов защити прехода към зелена енергия.
"Този преход е необходимо да се случи не защото някой ни го налага, а защото това е бъдещето. Нашите съседи много усърдно развиват своите ВЕИ мощности. Постепенно ще се превърнем във вносител на електроенергия, колкото повече отлагаме прехода", коментира Горов.
Стефан Стефанов от синдикалната организация на КНСБ в "ТЕЦ Марица-изток 3" каза в ефира на Bulgaria ON AIR, че част от протестиращите не са доволни от постигнатите резултати, тъй като са твърде общи и са само добри намерения.
"Очакванията са да се даде шанс за продължаваща експлоатация на големите генериращи базови мощности в комплекса "Марица изток" и в "Бобов дол". Нужни са гаранции за миньорите за по-големи квоти за производство. Ако няма достатъчно, мините ще бъдат нерентабилни, ще се наложи съкращаване на персонал", прогнозира Стефанов.
По думите му, за да се настрои българската енергетика за алтернативни горива, ще са нужни най-малко 10 години.
"В енергетиката няма свободен енергиен пазар, централите с въглища плащат квоти за парникови газове. Фотоволтаиците не плащат данък за земята, върху която са, ние плащаме данъци за емисии - да работим с въглища, които са национално богатство", допълни синдикалистът.
Енергийният експерт Димитър Иванов беше категоричен, че протестите не са заради заплатите на енергетиците и това, че ще останат без работа, а за бъдещето на енергетиката ни.
"С този неразумен бурен енергиен преход и България, и Европа я чакат много мрачни времена. България няма алтернатива в такава ситуация, може да си говорим фантасмагории за стратегии, но тук ще бъде голямото изпитание - или българското правителство, политическият елит ще застанат на страната на националния интерес, или ще отидем по дяволите с разрушаване на енергетиката", изрази опасенията си Иванов.
Гледайте целия разговор във видеото.