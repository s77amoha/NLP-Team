Цончо Ганев, “Възраждане”: Обещали сме на Украйна боеприпаси, ракети, както и над 40 танка. Затова ли Радев отказа за срещата на НАТО

“Възраждане” иска да информация каква е позицията на България за Срещата на върха на НАТО
Според документи на украинската държава, България ще им подари над 40 танка, ракети и много военна техника
„НАТО е всичко друго, но не и отбранителен съюз. Ние винаги сме били на позиция, че държавата ни няма място в какъвто и да е военен блок, винаги сме смятали, че България не трябва да е част от НАТО, но за да сме максимално демократични, нашата позиция е, че българският народ трябва да се произнесе и трябва да има референдум дали да сме член на НАТО или не.“, каза от трибуната на Народното събрание заместник-председателят на „Възраждане“ Цончо Ганев в декларация прочетена от парламентарната група.
Според него, Съединените американски щати може и да провеждат мироопазващи военни операции, например в Сирия, Ирак, Афганистан и в ред други държави, но по съвсем консервативни данни през последните 70 години жертвите в техни мироопазващи военни операции са повече от 40 милиона души.
„Ако вземем за пример специалната военна операция, ще видим, че от една страна е Русия, от друга - Украйна, която разчита на издръжката и подкрепата на НАТО, от което България също е част. За да е пълна подигравката, още когато започна тази специална военна операция, тогавашното правителство на Кирил Петков, Атанасов, Христо Иванов. Слави Трифонов и Корнелия Нинова, започна да продава оръжия през посредници до украинската граница. Стигнахме дотам, че следващите наши правителства вече подаряваха оръжие, включително и служебните правителства на Радев, които опразниха част от складовете ни с военна техника.“, коментира още Ганев.
Според официална информация, която излиза, е видно, че към днешна дата този военен конфликт върви към развръзка и това вече не се крие дори от държавите членки на НАТО, а украинската държава губи все повече територии.
„След вчерашните изявления на Зеленски става ясно, че войната трябва да се прекрати и да се направи това, което искат руските интереси в целия този многопластов проблем. Притеснителното е, че България е част от него. Повече от 4 години във Варна има команден център на НАТО и България вече е изправена пред угрозата да бъде атакувана, ако конфликтът се разрасне.“, допълни Ганев.
Той припомни, че след няколко дни предстои Среща на върха на НАТО в САЩ, на която Президентът няма да присъства.
„Видяхме официални документи на украинската държава, в които пише, че нашата страна е поела отговорност за изпращането и подаряването на военна техника, на снаряжение, на боеприпаси, на ракетите ни, както и над 40 танка. Каква е опасността пред държавата ни, че чак Президентът не иска да отиде на Срещата на върха? Това е нещото, на което трябва да отговори евроатлантическото правителство, защото касае нашата национална сигурност и ако пари се печелят, бюджет и приходи се изравняват и се възстановяват, от войната няма връщане назад. Защото цар Борис Трети е казал „по-добре да ядем черен хляб, отколкото майките и жените ни да носят черни забрадки.“, каза в заключение Цончо Ганев.