Климатичните промени ни разболяват

Топлинни удари, заболявания на белите дробове, причинени от дима от горски пожари, екзотични болести, разнасяни от насекоми - това са само част от заболяванията, с които здравните системи по света се сблъскват заради климатичните промени, пише Ройтерс. Те "изтриват" напредъка на здравеопазването в последните години, допълва агенцията.
Темата за отражението на климата върху здравето на хората първи път е част от годишната климатична конференция за климата, която тази година се провежда в Дубай.
Според оценките на Световната здравна организация (СЗО) към 2030 година от само недохранване, малария и топлинни удари всяка година ще причиняват смъртта на 250 хил. души. Експерти допълват - екстремните метеорологични промени се превръщат в екстремни здравни рискове.
От Ройтерс посочват и няколко аспекта от влиянието на промените в климата върху здравето. Един от най-видимите в последно време ефект е появата на необичайни за определени региони заболявания - денга, Нилска треска, малария или Зика, пренасяни от комари, се засичат все по-често в Европа например. По данни на СЗО през 2000 година случаите на тези болести в света са били около 500 хил., а през 2019 година вече са 5 млн.
Само в Бразилия случаите на денга се увеличават със 73% спрямо средното за последните пет години, което е свързано с по-високите температури и обилните валежи.
Заради наводнения и бури има замърсяване на питейни води и разпространение на инфекции,като например холера, която се появява отново в някои страни, които от години са я ликвидирали като здравна заплаха. Без лечение холерата е смъртоносна болест, допълва Ройтерс.
Глобалните температури вече са с 1,1°С по-висики спрямо прединдустриалните времена и това започва да се отразява и върху здравето на хората, сочи доклад, публикуван в медицинското издание Lancet. Според анализите на медиците, ако средната температура се повиши с над 2°С, то смъртните случаи от топлинни усари ще се учетворят.
През лятото на 2022 година при горещите вълни в Европа са загинали 61 хил. души.
Горещините провокират горски пожари. Според данни от САЩ годишно в страната от замърсяванията на въздуха в резултат от тези пожари загиват между 4 хил. и 28 хил. души.