Две екобунтарки заляха с боя картина на Моне

Две жени са били задържани в Стокхолм, след като са залели с боя картина на френския художник Клод Моне, а след това са се залепили за рамката. Това съобщи в сряда пресслужбата на Националния музей на Швеция, цитирана от Асошиейтед прес.
Картината „Градината на художника в Живерни“ е била изложена в рамките на изложба в музея. Говорителката Хана Тотмар обясни, че произведението на изкуството е било защитено от стъкло и в момента се изследва от реставраторите на музея, за да се види дали има някакви щети.
Изложбата, озаглавена „Градината“, беше затворена, но се очакваше да бъде отворена отново за посетители в четвъртък. „Естествено се дистанцираме от действия, при които съществува риск изкуството или културното наследство да бъдат повредени ... независимо от целта“, каза Пер Хедстрьом, изпълняващ длъжността директор на музея.
Преди да бъдат задържани, активистите са намазали картината с червена боя, сочи видеозапис на инцидента от сряда.
„Ситуацията е спешна. Като медицинска сестра отказвам да съм просто свидетел. Пандемията е нищо в сравнение с климатичния колапс. Става въпрос за живот или смърт“, крещи една от жените, идентифицирана в прессъобщение като Ема Йохана Фрицдотер.
„Хората няма да умрат само от топлинен удар. Ще се разпространят нови болести, а ние дори не можем да си представим мащабите на това“, извика тя.
Хелен Валгрен, говорителка на активистката група „Рестор уетлендс“, съобщи, че целта на акцията в музея е да се окаже натиск върху шведското правителство да намали емисиите на парникови газове.
„Трябва да направим всичко възможно, за да привлечем вниманието към тази климатична катастрофа и нашите искания за възстановяване на влажните зони, които съхраняват големи количества въглерод“, каза Валгрен.
„Градината на художника в Живерни“, нарисувана от Моне през 1900 г., е поредният експонат в музей, който се превръща в мишена на активистите за климата, за да привлекат вниманието към глобалното затопляне.
През октомври британската група „Просто спрете петрола“ хвърли доматена супа върху „Слънчогледи“ на Винсент ван Гог в Националната галерия в Лондон.
Активисти на същата група се залепиха и за рамката на ранно копие на „Тайната вечеря“ на Леонардо да Винчи в Кралската академия на изкуствата в Лондон и за „Сенокос“ на Джон Констабъл в Националната галерия.
