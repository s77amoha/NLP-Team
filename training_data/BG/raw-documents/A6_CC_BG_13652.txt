Засегнатата от суша площ на Земята се е утроила за 40 години

Районите, засегнати от суша, са се утроили от 1980 г. насам и това създава сериозни рискове за продоволствената несигурност, сочи годишният доклад The Lancet Countdown on Health and Climate Change доклад, базиран на работата на десетки експерти, академични институции и агенции на ООН, включително Световната здравна организация.
Докладът на лекари и здравни експерти по-малко от две седмици преди поредната климатична среща на върха в Азербайджан очертава и рисковете от новото, още по-опасно повишаване на температурите покрай свързаните с употребата на изкопаеми горива климатични промени, както и ефекта им върху продоволствената несигурност.
Той обобщава как изменението на климата, предизвикано от емисиите на изкопаеми горива, повишава температурите до опасни нови нива. Предвид рекордните температури през 2023 г. - най-горещата година в историята - средностатистическият човек е преживял 50 дни повече с опасни температури спрямо броя, който би бил регистриран без климатичните промени.
Суша
Площ, обхващаща до 48% от земята на планетата, е преминала през поне месец на екстремна суша. За сравнение - през осемдесетте години на миналия век делът е бил средно 15%.
Суша първо принуди Намибия да спасява хипопотами, после – да ги изтребва
Още по-рязко се увеличават случаите на продължила над 3 месеца екстремна суша: 30%, около една трета от света, са били засегнати миналата година. През осемдесетте средният дял е 5%.
Екстремната суша (макар невинаги да е пряко свързана с повишаване на температурите или метеорологични явления) се достига след шест месеца на много малки количества дъжд или много високи нива на изпаряване на вода от растенията, от почвата или и двете.
Екстремните валежи, често взаимосвързани с цикъла на екстремна суша и с промяната във водния цикъл на Земята, са обхванали 61% от Земята миналата година. Освен до наводнения те водят и до повишен риск от замърсяване на водата или инфекциозни заболявания.
Франция без багети и Италия без ризото? Да, ако няма адаптиране към климата
Горещина
Хората в напреднала възраст са особено уязвими заради рязкото затопляне, продължава докладът. Миналата година броят на свързаните с горещината смъртни случаи при хора над 65 години достигна ниво със 167% над броя на тези смъртни случаи през 90-те години на миналия век. Без изменението на климата изследователите биха очаквали този брой да нарасне с 65% спрямо 90-те години на миналия век, се казва в доклада.
- С горещината се увеличават и заболяванията и патологиите сред потърпевшите и това далеч не включва само по-възрастните, а и например хора, спортуващи или работещи на открито.
- Миналогодишната екстремна горещина е струвала на света около 512 млрд. потенциални работни часа - стотици милиарди долари потенциален доход, се казва в доклада.
- С 31% са се увеличили хората, изложени на опасно високи нива на концентрация на фини прахови частици, предвид по-сухото и горещо време.
Авторите на изследването призовават за насочване на климатично финансиране и към общественото здраве и такова решение да се вземе на COP29, започваща на 11 ноември.
Климатичната криза е здравна криза. Докато планетата се загрява, честотата и интензитетът на свързаните с климата бедствия се повишава и нито регион не остава незасегнат.
Миналата седмица друг доклад очерта катастрофалните последици от глобалното затопляне, което може да достигне 3.1 градуса спрямо прединдустриалните нива този век, ако не се променят сегашните климатични политики.