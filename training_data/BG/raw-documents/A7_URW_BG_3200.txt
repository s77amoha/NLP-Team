Удари със западно участие означават война с Русия, заяви Владимир Путин

Удари срещу Руската федерация с участието на западни държави означават пряка война срещу Русия. Москва ще реагира.
Русия би могла да използва всички налични средства, за да се защити, ако нейният суверенитет или териториална цялост бъдат накърнени, предаде Ройтерс.
Това заяви в отговор на въпрос за рисковете от ядрена война заради Украйна руският президент Владимир Путин на среща, организирана от руската информационна агенция ТАСС с ръководители на световни информационни агенции.
(Информационната агенция на Русия „ТАСС“ е със седалище в Москва. Притежава 74 офиса в Русия и други държави от ОНД (Общност на независимите държави. Състои се от 10 от 15-те държави от бившия Съветски съюз), както и 65 офиса в 62 други страни, бел, ред.).
На срещата са присъствали ръководители на медии, сред които агенция Франс прес, Асошиейтед прес, Ройтерс, Синхуа.
Сред участниците са и ръководителите на ДПА (Германия), AНСА (Италия), ЕФЕ (Испания), ИРНА (Иран), Киодо (Япония), Aнадолската агенция (Турция), Aзертадж (Азербайджан), Белта (Беларус), Йонхап (Южна Корея), Казинформ (Казахстан), Уза (Узбекистан).
"В крайна сметка, ако видим, че тези страни са въвлечени във война срещу нас - и това е тяхното пряко участие във войната срещу Руската федерация - тогава ние си запазваме правото да действаме по подобен начин сериозни проблеми", каза той, цитиран от ТАСС.
Руският президент заяви, че този, който доставя оръжия, също така направлява оръжията.
На срещата Путин е заявил, че не очаква резултатите от президентските избори в САЩ през ноември да доведат до промяна в политиката на Вашингтон към Москва, но не изключва тази възможност, посочи Ройтерс.
В украински плен са 1348 руски войници и офицери, а в руски - 6465 украински войници, каза още той пред чуждите медийни ръководители.
Медията посочва, че организира тази среща от много години в рамките на Петербургския международен икономически форум (ПМИФ). Събитието беше открито от генералния директор на ТАСС Андрей Кондрашов. Разговорът се проведе в новопостроената главна квартира на "Газпром" в бившата имперска столица Санкт Петербург, предадоха Ройтерс и БТА.
Това е първата подобна среща на Путин лице в лице с високопоставени редактори на международни новинарски агенции от 2019 г. насам, посочва агенцията и допълва, че през 2021 г. срещата е била онлайн.
Това е осмият път, в който Путин разговаря с представители на международни информационни агенции по време на ПМИФ, припомня ТАСС. Участниците в събитието имат възможност да обсъдят с руския лидер най-актуалните теми от вътрешната и външната политика на Руската федерация без фиксиран дневен ред, в свободен режим. Самият президент заяви, че този формат му позволява да изрази позицията си по въпроси, които "представляват голям, сериозен интерес" и "като правило имат фундаментален характер".
Миналата година не бяха поканени журналисти от страни, които Русия смята за неприятелски настроени, включително Америка, Великобритания и Европейския съюз, а западните официални лица и инвеститори също се въздържаха от участие в сесията, след като на Москва бяха наложени мащабни санкции заради Украйна, припомня Асошиейтед прес.