Чарлз Трети: Оцеляването ни е застрашено, ако не възстановим природата

Светът е ужасно далеч от справянето с изменението на климата и световната икономика ще бъде в опасност, ако околната среда не бъде бързо поправена. Това заяви британският крал Чарлз Трети в речта си по време на Срещата на върха за климата в Дубай.
Лидерите на близо 200 страни се събраха в ОАЕ за откриването на срещата на върха на Конференцията на страните по Рамковата конвенция на ООН по изменение на климата (РКООНИК), известна като КОП28 (COP28).
Във встъпително обръщение към срещата на върха на ООН за климата COP28 Чарлз заяви пред световните лидери, че опасностите от изменението на климата вече не са далечен риск и ги призова да предприемат повече действия.
Кралят на Великобритания е известен със своите екологични възгледи и дългогодишни ангажименти, свързани с опазването на околната среда. Той дори имаше малка ферма за биоземеделие край в Глостършир, която му носеше сериозни приходи преди да седне на престола.
„Моля се с цялото си сърце COP28 да стане критична повратна точка към истински трансформационни действия“, каза той. „Виждаме как се достигат тревожни повратни точки“, добави кралят.
След година на рекордни температури, натискът за тазгодишната среща на върха е да се ускорят действията за ограничаване на изменението на климата. Страните обаче са разделени относно бъдещето на изкопаемите горива, чието изгаряне е основната причина за изменението на климата, отбелязва "Ройтерс".
Чарлз Трети посочи пред световните лидери последствията от въздействието на изменението на климата в световен мащаб, включително наводненията в Индия и Пакистан и тежките горски пожари в Съединените щати, Канада и Гърция.
„Освен ако бързо не поправим и възстановим уникалната икономика на природата, основана на хармония и баланс, която е нашият основен опора, нашата собствена икономика и оцеляване ще бъдат застрашени“, каза oще кралят.
На климатичната среща в Дубай България е представена от президента Румен Радев, който се очаква да изнесе речта си в събота.