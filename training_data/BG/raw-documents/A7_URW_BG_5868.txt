ISW: Путин заплашва с ядрени оръжия, ако Украйна победи, но реална ескалация е малко вероятна

"Изявлението на руския президент Владимир Путин за възможността за промяна на руската ядрена доктрина е пряка заплаха за използване на ядрено оръжие, ако Западът позволи на Украйна да спечели войната. Въпреки това е много малко вероятно тази заплаха да доведе до действителна ядрена ескалация". Това се посочва в доклада на Института за изследване на войната (ISW), предава "Фокус".
На пресконференция в Ханой на 20 юни Путин заяви, че Русия обмисля промени в ядрената си доктрина в отговор на предполагаемите дискусии на Запад за "намаляване на прага за използване на ядрени оръжия и разработване на по-малко мощни оръжия".
Изявлението на руския президент вероятно е било отчасти отговор на забележките на генералния секретар на НАТО Йенс Столтенберг от 17 юни, че членовете на НАТО обсъждат засилване на ядрената готовност пред лицето на нарастващите заплахи от Русия и Китай, въпреки че Столтенберг не е посочил нищо за "намаляване на прага за използване на ядрени оръжия".
ISW напомня, че руската ядрена доктрина позволява използването на ядрени оръжия само в "изключителни случаи" на заплаха за суверенитета и териториалната цялост на Русия. Институтът изказва предположението, че Путин, в частност, е определил евентуално руско стратегическо поражение в Украйна като край на [руската] държавност.
На пресконференцията Путин добави, че поражението на бойното поле би означавало край на хилядолетната руска държавност и че за Русия би било по-добре да се бори докрай.
Анализаторите на ISW предполагат, че с тези изявления руският държавен глава се е опитал да даде ясно да се разбере, че си запазва правото да използва ядрено оръжие, ако "Русия претърпи решително поражение на фронтовата линия. Това, според представите му, би трябвало да възпре съюзниците на Украйна да преследват общата стратегическа цел за разгром на Русия".
Институтът смята, че "ядрената заплаха на Путин е част от продължаващата кампания на Кремъл за ядрено изнудване, целяща да разубеди съюзниците на Украйна да поемат твърд ангажимент за преодоляване на незаконното нахлуване на Русия в Украйна, и поради това е много малко вероятно да доведе до действителна ядрена ескалация. Едно стратегическо руско поражение в Украйна няма да застраши суверенитета и териториалната цялост на Русия, но може да застраши стабилността на Путин", се отбелязва в доклада.
ISW продължава да смята, че "заплахата от ядрена ескалация ще продължи да бъде основен актив на способността на Русия да манипулира възприятията на чуждестранните лица, вземащи решения".
ISW продължава да смята, че "Русия не може да победи Украйна или Запада и вероятно ще загуби, ако Западът мобилизира ресурсите си, за да се противопостави на Кремъл".
Във виетнамската столица Путин заяви, "че не може да изключи възможността да предостави на Северна Корея прецизни оръжия в отговор на западната военна помощ за Украйна". Руският президент обмисля и "промяна на руската ядрена доктрина" в отговор на Запада за "намаляване на прага за използване на ядрени оръжия и разработване на по-малко мощни оръжия".
Генералният секретар на НАТО Йенс Столтенберг заяви преди дни, че "членовете на алианса водят разговори за разполагане на повече ядрени оръжия пред лицето на нарастващата заплаха от страна на Русия и Китай".