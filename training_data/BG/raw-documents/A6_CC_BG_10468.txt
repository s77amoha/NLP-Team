ООН: Климатичните промени застрашават здравето

Климатичните промени са заплаха за човешкото здраве заради увеличения брой природни бедствия и екстремните горещини, обяви ООН и призова за подобряване на системите за предупреждение с цел ограничаване на най-опасните последици, съобщи АФП.
Световната метеорологична организация (СМО) твърди, че информацията за климата не е достатъчно интегрирана в планирането на здравните услуги.
"Климатичните промени заплашват да обърнат постигнатия с десетилетия напредък към подобрено здраве и благосъстояние, особено в най-уязвимите общности", предупреждават от СМО.
Годишният доклад на организацията на ООН "Състоянието на климатичните услуги" сочи, че е нужна прецизирана климатична информация в подкрепа на здравния сектор на фона на екстремните климатични вълни и лошото качество на въздуха като тенденции за развитие на инфекциозните заболявания и проблеми със сигурността на храните и на водата.
Докладът бе огласен седмици преди началото на срещата за климата COP28, която ще се проведе от 30 ноември до 12 декември в Дубай.
От СМО отбелязват, че екстремните горещини са причина за най-висока смъртност в сравнение с всички останали екстремни климатични условия, но вземащите решения за здравеопазването една в половината от страните, засегнати от прекалено високи температури, имат достъп до информация и системи за предупреждение за предстоящи горещи вълни.
Между 2000 г. и 2019 г. броят на смъртните случаи заради жеги е около 489 000 годишно според СМО. "Почти цялата планета изпитва горещи вълни тази година", каза ръководителят на СМО Петери Таалас. По-малко от една четвърт от здравните министерства разполагат със системи за наблюдение на здравето, които използват данни за времето с цел наблюдение на здравни рискове, свързани с времето.
Според доклада на СМО страните с ограничено покритие за ранно предупреждение отчитат смъртност от бедствия, която е осем пъти по-висока в сравнение със страните със средно или достатъчно покритие на системите за ранно предупреждение, предаде БТА.
"Климатичната криза е здравна криза, която води до по-тежки и непредсказуеми климатични феномени, подхранва епидемии и допринася за повишаващи се нива на незаразните болести", каза ръководителят на Световната здравна организация Тедрос Аданом Гебрейесус.
