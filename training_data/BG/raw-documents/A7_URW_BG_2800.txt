Радев унищожително: Самозваните ни евроатлантци са страхливички, но ще пратят целия ни народ да се бие на фронта

Не съм заявявал никога, че България е взела решение за изпращане на свои войски в Украйна, каза пред журналисти президентът Румен Радев.
В седмицата на изборите президентът гръмна огнен залп срещу три от политическите субекти в тях – ГЕРБ, ДПС, ПП/ДБ и кабинета Главчев, зад който стоят задкулисно първите две партии.
Явно манипулацията и изопачаването на истината се превръща в трайна черта на българската политика, коментира той. Виждаме как се преиначават и моите думи, виждаме и цялата ситуация от развитието на войната в Украйна. Участието на НАТО в този конфликт на всички нива е публична тайна, която все повече става явна, коментира той. „Това участие се задълбочава и крие риск от безконтролна ескалация, а това ще рече – и от ядрен Армагедон“, каза Радев. Всички спекулации по тази тема целят да приспят общественото мнение, смята президентът.
Аз категорично не съм заявявал никога, че България е взела решение за изпращане на свои войски в Украйна, посочи държавният глава. „Нашите самозвани евроатлантици са страхливички и неспособни сами на такова решение, защото знаят, че ще бъдат отлъчени, отритнати от обществото така, както си го получиха при опита да отменят 3 март като национален празник. Иначе, ако оставим на тях, те с охота биха изпратили всички българи да се бият на фронта, за да прикрият своята фалшива евроатлантическа фасада, защото са много далече от евроатлантическите и демократични ценности и се опитват да прикрият тяхната липса, излагайки на риск и страната ни, и Европа“, заяви Румен Радев.
Надявам се българските политици да разберат, че до момента имаше две червени линии, които сдържаха безконтролната ескалация на войната. Първата – ограничаването на географския обхват на войната само на украинска война. Втората – недопускане на директен сблъсък между военнослужещи на НАТО и такива на Русия, каза президентът. С решението да се даде възможност за атака със западни оръжия в дълбочина на Русия и с официализирането на изпращане на съветници и инструктори на самата фронтова линия, тези червени линии вече са погазени и за съжаление нашите политици стават част от едни такива неадекватни решения с всички произтичащи последствия, каза държавният глава.
Кой ще представлява страната ни на Срещата на върха на НАТО през юли във Вашингтон, по закон решава Министерският съвет, но с всички произтичащи последствия, историческа отговорност за служебния кабинет, защото това е екзистенциална Среща на върха, тя не е като другите, тук се взема решение за войната и мира, коментира още Румен Радев. Трябва да отчитаме и легитимността на настоящия Министерски съвет, посочи президентът. Той е продукт на един парламент, получен с изключително ниска избирателна активност и катастрофално ниско доверие от българските граждани, също така „продукт на една гавра с българската Конституция“, трябва да отчитаме всички тези фактори, каза още държавният глава.
Кампанията (предизборната – бел.ред.) се доминира от това, че самите политически партии губят доверието на избирателите, те се лутат в една безизходица, която сами създадоха със своите коалиции и с нарушаването на всякакви обещания, коментира Румен Радев. Надявам се българите да си дават сметка, че живеем в изключително предизвикателно време във всички негови аспекти и от активността на всеки един зависи как ще продължава България, нашата сигурност и икономическо развитие, посочи той.