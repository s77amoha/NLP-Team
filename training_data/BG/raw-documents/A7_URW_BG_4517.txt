Остава ли руската армия без танкове на фронта в Украйна?

Според различни източници Русия е загубила повече от 2600 танка от началото на пълномащабната война срещу Украйна. В началото на войната руснаците разполагаха с около 3000. Остава ли армията им без танкове?
В социалните мрежи се тиражират видеа с успешни украински атаки срещу руски танкове - с дронове, мини и противотанкови ракети, пише "Дойче Веле". Според журналистически разследвания, използващи данни от източници със свободен достъп, от началото на войната срещу Украйна Русия е загубила повече от 2600 танка. Реалните загуби обаче може да са още по-големи. Това означава, че на руснаците трябва да са им останали едва няколкостотин танка, тъй като в началото на войната те разполагаха с около 3 000.
Русия разполага с по-малко танкове, отколкото в началото на войната
Русия разполага и с други танкове на склад, някои от които обаче са стари машини на 50 или 60 години. Сателитни снимки показват например хангари в Сибир, в които до преди две години е имало складирани стотици танкове, които обаче сега са извадени оттам. Всеки месец Русия е обновявала десетки от тях, за да ги използва на бойното поле. В резултат на преминаването към военновременна икономика Русия увеличи и производството на нови танкове в няколко завода.
Всички тези изчисления се основават на преценки, стъпващи върху събраната информация от отворени източници. Но те могат и да илюстрират нарастващите проблеми на Русия с доставките на военна техника на мястото на изгубената такава по бойните полета в Украйна.
Самата Русия е съобщавала, че разполага с 1500 новопроизведени или ремонтирани танка. Ако ги добавим към онези около 400, които са оцелели след 2 години война, излиза, че в момента Русия разполага с около 1900 танка, годни да участват в сражения. Това все още представлява внушителен брой, но машините са по-малко, отколкото в началото на пълномащабната агресията срещу Украйна. Някои анализатори смятат, че Русия всъщност произвежда много по-малко танкове, отколкото твърди.
Танковете са от решаващо значение за пробивите на фронта
Предполага се, че загубите на Москва превъзхождат производството. На тази основа наблюдатели допускат предпазливо, че ако Русия губи примерно по 60 танка на месец, след още две години запасите ѝ ще намалеят до критичните около 1000 танка, които няма вече да ѝ позволяват да завладява нови територии.
Ако сраженията се разраснат и Русия започне да губи танкове още по-бързо, отколкото сега - например заради по-добрата украинска противотанкова защита или недостатъчни нови доставки - руските запаси може да се изчерпят още по-рано.
Танковете може и да изглеждат старомодни като оръжейни системи, но те все още са от решаващо значение за осъществяването на пробиви на фронтовата линия. Ако Русия загуби твърде много танкове, тя може само да защитава съществуващата фронтова линия, но не може да се надява на нови териториални придобивки. Това би предизвикало патова ситуация на бойното поле след години на ожесточени сражения и множество жертви.
