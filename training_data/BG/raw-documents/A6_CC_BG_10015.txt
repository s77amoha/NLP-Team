Задава ли се нова ледникова епоха

В последните години всички сме свидетели на климатични промени, които стават все по-притеснителни за бъдещето на планетата. Повишаването на средните годишни температури е факт, както и топенето на вековни ледници. А сега учените наблюдават още една не по-малко притеснителна тенденция.
Гълфстрийм е изключително важна система от морски течения, която регулира климата в Северното полукълбо. От години се наблюдава сериозна промяна в неговата същност и сега за пореден път чуваме предупреждението, че в съвсем близко бъдеще това може да стане причина за значителни катаклизми.
Като основна причина за промените в Гълфстрийм се отбеляза топенето на глетчерите. Чрез сложни компютърни изчисления изследователи установяват, че затоплянето на Земята води до необратими промени в морските течения, които ще са съпътствани със значително повишаване на морското ниво и драстично понижаване на температурите в едни райони, както и значително повишаване - в други.
Гълфстрийм е част от Атлантическата меридионална преобръщаща циркулация. Тя работи като гигантска глобална конвейерна лента, отвеждаща топла вода от тропиците към далечния северен Атлантик, където водата се охлажда, става по-солена и потъва дълбоко в океана, преди да се разпространи на юг.
Теченията носят топлина и са отговорни за значително по-мекия климат в Северното полукълбо. Но климатичните промени нарушават тази стабилност, както и баланса между температура и соленост на водата, от който всъщност зависи ефектът от теченията.
Учените знаят, че преди 12 хиляди години Атлантическата циркулация спира да функционира, което е последвано от активно топене на ледници. Затова и за тях е важно да установят дали и кога това може отново да се случи.
Чрез компютърни симулации се доказва, че с увеличаване на количеството прясна вода от топене на ледове и по-обилни валежи, силата на морските течения постепенно намалява, докато отслабне съвсем. Учените все още не могат да се ангажират с конкретни срокове кога може да се случи нещо подобно в действителност, но са категорични, че "се насочваме към повратната точка на изменението на климата", цитират ги от CNN.
А последствията могат да бъдат наистина катастрофални както за планетата, така и за човечеството. В някои части на Европа температурите могат да се понижат с до 30 градуса за един век, което ще доведе до изцяло различен климат в рамките на едно-две десетилетия. А адаптацията на хора и животни към подобни резки климатични промени е много трудна, почти невъзможна.
В страните в южното полукълбо пък се прогнозира значително затопляне, докато влажните и сухите сезони в Амазонка може да претърпят промяна, която да причини сериозни смущения в местните екосистеми. Колапсът на системата от течения може да доведе и до повишаване на морското равнище с около един метър, което също е не по-малко притеснително.
Въпреки използването на сложни компютърни модели, учените се притесняват, че прогнозите им може да се окажат грешни и повратната точка във функционирането на морските течения всъщност да е много по-близо, отколкото се предполага.
Проучване от 2021 г. установи, че атлантическата циркулация е по-слаба от всякога за последните 1000 години. Миналата година пък беше публикуван доклад, според който циркулацията е възможно да спре да функционира още през 2025 г. Затова не бива да забравяме, че и тази опасност, свързана с климатичните промени, е надвиснала над главата ни.
