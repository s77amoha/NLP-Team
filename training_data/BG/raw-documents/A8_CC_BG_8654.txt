Застрашени са енергийната и хранителната сигурност в Европа: Кузман Илиев в “Отговорите“

Застрашени са енергийната и хранителната сигурност в Европа. Това каза в седмичното обзорно предаване на Actualno.com “Отговорите със Спасиана Кирилова“ икономистът и председател на Съюзът за стопанска инициатива Кузман Илиев:
“Търговията с емисии е една от причините за поскъпване на енергоносителите. Тази схема за търговия с емисии в Европейския съюз (ЕС), е абсолютен икономически хаос и енергиен социализъм в чист вид. Прави впечатление, че вече доходите започват да стагнират в цяла Европа. Дори инфлацията да започва да се забавя, това, което във времето ще видим е, че доходите ще растат още по-бавно и дори ще стагнират и ще се свиват.
Тъй като паричното предлагане, парите в икономиката като количество започват да се свиват в следствие на действията на централните банки, за да укротят инфлацията. Когато се свиват парите, започва да намалява икономическата активност, приходите на компаниите падат. А когато приходите на компаниите падат, те какво правят? Започват или да уволняват хора, или да намаляват доходите. Това се предава върху заплатите, върху цените. И казваме, че цените започват да намаляват. Да, но не намаляват толкова бързо, особено крайните, колкото намаляват доходите. И това се вижда.
Инфлацията, структурната, при храните е най-големият проблем в Европа. Тя е структурен проблем. Другата инфлация започва да се успокоява, но при храните има чувствително разминаване. Ние не произвеждаме достатъчно храни. И внасяме. Да, но в даден момент няма да имаме и откъде да внасяме, защото цената на храните навсякъде започва да става поголовно изключително висока. Има опасност за хранителната сигурност. Енергийната сигурност я коментирахме, че е застрашена в цяла Европа. Тъй като тя направи безумно Зелената сделка по нейния начин.
Но хранителната сигурност е нещо много опасно да бъде атакувана. Има регулации в рамките на Европейския парламент, които почват да навлизат със скорост и са атакувани например от по-консервативно настроените поляци, в които земеделските площи да бъдат намалени с десетина процента. Има една изключителна атака срещу азота, като едва ли не причина за парникови емисии.
Да, но азотът е ключов за торовете, които дават възможност ние да се изхранваме. И тази атака е практически срещу 25% от емисиите, които идват точно от животновъдство и земеделие. Това е свирепа атака. Да се вземе земя от малките и да се даде на големите, играчи, които да направят устойчиво някакво земеделие, разбирайте да ядем наистина насекоми и да ядем месо, което е правено в лаборатории, за да се борим с климатични промени, те се случват, но дали човекът е виновен за тях и в каква степен?“
