Рекордни горещини в САЩ, Европа и Китай

Според учените глобалното затопляне може да предизвика по-силни и по-чести валежи
Лятото в Северното полукълбо едва е започнало, но жестока гореща вълна вече е обхванала части от Европа, Китай и САЩ, където очакваните през уикенда рекордни температури са ярка демонстрация на опасностите от затоплянето на климата.
Препоръки за екстремни горещини са издадени за повече от 100 милиона американци, като Националната метеорологична служба прогнозира особено опасни условия в Аризона, Калифорния, Невада и Тексас.
В същото време няколко европейски държави, включително Франция, Германия, Италия, Испания и Полша, също се пекат при високи температури.
Живакът може да се покачи до 48 °C на островите Сицилия и Сардиния, съобщи Европейската космическа агенция - "потенциално най-горещите температури, регистрирани някога в Европа".
В Северна Африка също е горещо и мароканската метеорологична служба обяви червена тревога за екстремни горещини в южните части на страната.
В някои райони на Китай, включително в столицата Пекин, също се наблюдават горещини, а голяма китайска енергийна компания съобщи, че в понеделник производството на електроенергия за един ден е достигнало рекордно високи стойности.
Миналият месец вече беше най-горещият юни в историята, според американската космическа агенция НАСА и службата за климатични промени "Коперник" на Европейския съюз.
Екстремните метеорологични условия в резултат на затоплянето на климата "за съжаление се превръщат в новото нормално явление", предупреждава генералният секретар на Световната метеорологична организация (СМО) Петери Талас.
Прекомерните горещини са едно от най-смъртоносните метеорологични явления, според СМО. Според едно скорошно проучване над 61 000 души са починали от жега по време на рекордното лято в Европа през миналата година.
За по-високите температури през тази година може да допринесе климатичният модел, известен като Ел Ниньо.
Събитията от типа Ел Ниньо, които се случват на всеки две до седем години, се характеризират с по-високи от средните температури на морската повърхност в централната и източната част на Тихия океан близо до екватора и продължават около девет до 12 месеца.
Това лято Северна Америка вече стана свидетел на поредица от екстремни метеорологични явления, като горските пожари в Канада, което до извънредно замърсяване на въздуха в голяма част от Съединените щати.
Наскоро североизточната част на САЩ, по-специално Върмонт, също бе ударена от проливни дъждове, които предизвикаха опустошителни наводнения.
Според учените, занимаващи се с климата, глобалното затопляне може да предизвика по-силни и по-чести валежи.
В същото време жителите на голяма част от южните части на Съединените щати вече седмици наред се сблъскват с непрестанно високи температури.
Даниел Суейн, климатолог от Калифорнийския университет в Лос Анджелис, заяви, че температурата в Долината на смъртта може да достигне или да надмине рекорда за най-гореща температура на въздуха, измервана някога надеждно на Земята.
Официалният рекорд на СМО е 56,7 °C, регистриран в Долината на смъртта, в южната част на Калифорния. Но той е измерен през 1913 г. и Суейн подкрепя цифрата от 54, 4 °C от 2020 г. и 2021 г.
Океаните също не са пощадени от топлото начало на лятото.
По данни на Националната океанска и атмосферна администрация температурата на водата край южния бряг на Флорида е надхвърлила 32°C.
По отношение на Средиземноморието повърхностните температури ще бъдат "изключително високи" през следващите дни и седмици, съобщи СМО, като в някои части ще надхвърлят 30°C, което е с няколко градуса над средното ниво.
Затоплянето на температурата на океана може да има опустошителни последици за водните организми както по отношение на оцеляването, така и на миграцията, а също така може да окаже отрицателно въздействие върху риболовната индустрия.
В другия край на планетата морският лед в Антарктида достигна най-ниското си регистрирано ниво за месец юни.
Светът се е затоплил средно с близо 1, 2°C от средата на XIX в. насам, което е довело до по-интензивни горещини, по-тежки суши в някои райони и бури, които стават още по-жестоки заради покачването на морската вода.
Талас от СМО заяви, че сегашната гореща вълна "подчертава нарастващата спешност на възможно най-бързото и дълбоко намаляване на емисиите на парникови газове".