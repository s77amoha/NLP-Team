“Леко възмутен”: Мелони рекетира без успех Орбан

“Леко възмутен”: Мелони рекетира без успех Орбан
Разговорът между двамата премиери се води на четири очи в правителствения дворец “Киджи”
“Или подписваш, че подкрепяш безрезервно Украйна във войната ѝ срещу Русия, или евродепутатите от твоята партия “Фидес” ще гледат групата на Консерваторите и реформистите в Европейския парламент през крив макарон!”.
Този ултиматум била изстреляла според италианските медии премиерът на страната в Рим Джорджа Мелони срещу колегата си от Будапеща Виктор Орбан.
“Леко възмутен”, според в. “Република”, и верен на принципите си, унгарецът обаче отхвърлил раздразнено чистата проба рекет с думите: “Голяма грешка е да подкрепяме Киев по този начин, да го тъпчем само с оръжия и да го караме да се бие до последна капка кръв - ние не сме съгласни с това!”, пише „Труд“.
Разговорът между двамата премиери се води на четири очи в правителствения дворец “Киджи” в италианската столица и интерпретацията му в медиите из Апенините е доста своеволна, но всички допуснати в палата на изпълнителната власт репортери констатират до един след преминалата в остър спор среща: студенина разделя вече добрите стари приятели и занапред те ще бъдат най-много добри познати.
След като двамата премиери признават невъзможността за “брак” между “Фидес” и европейските консерватори, които са предвождани от Мелони, те според най-тиражираните италиански вестници “Ла Стампа” и “Кориере дела сера” не успяват да се споразумеят по нито един от обсъжданите важни въпроси.
И най-вече по този за подкрепата на втори мандат начело на Европейската комисия на Урсула фон дер Лайен, която Орбан атакува официално като “нескопосан политически продукт”.
И тук в. “Република” намеква за “втори рекет” от страна на Мелони към госта ѝ - да подкрепи “под масата” германската християндемократка и нейна приятелка за втори мандат в замяна на “силно ведомство” за Унгария в новата Европейска комисия.
Орбан обаче изглежда не приема и тази оферта, а колкото до евентуалното сътрудничество по други щекотливи проблеми като например дружното отхвърляне на т. нар. Зелена сделка, то министър-председателите предпочитат да изчакат резултатите от предсрочните парламентарни избори във Франция.
Вот, който според тях може да повлияе сериозно на бъдещите политики на Брюксел и въобще на устройството и приоритетите на ЕС.
Иначе на пресконференцията след срещата Мелони заяви: “Отношенията между Рим и Будапеща са отлични!”.
После увери, че оценява “унгарската позиция в европейския и натовския контекст, която позволява на съюзниците да вземат важни решения, дори когато Будапеща не е съгласна стях”. “Споделям приоритетите на унгарския семестър”, каза Мелони за финал.
Явно подготвяйки се за семестъра на унгарското председателство на ЕС, който започва на 1 юли, Орбан отвръща със същата отвлечена куртоазия:
“Италия е един от нашите най-важни съюзници по отношение на мигрантите и конкурентоспособността. Вие сте по-близо до Африка, но мигрантите идват и при нас, така че ще подкрепим всичко, което премиерът Мелони предложи”.
