НАТО разполага с цели 5% от системите за ПВО, нужни за защита на България и източния фланг

Европейските държави от НАТО имат много малка част от системите за противовъздушна отбрана, от които източноевропейските му членове ще се нуждаят, ако конфликтът в Украйна се разшири до пряка конфронтация между тях и Русия.
Това показват вътрешните изчисления на алианса, цитирани от Financial Times. НАТО в момента има „по-малко от 5 процента“ от капацитета, необходим за защита на така наречения източен фланг от Русия в случай на „пълномащабна атака“.
„Способностите за противовъздушна и противоракетна отбрана са основна част от плана за защита на Източна Европа. А в момента нямаме това“, каза високопоставен дипломат от НАТО пред изданието.
„[Противовъздушната отбрана] е една от най-големите дупки, които имаме. Не можем да го отречем“, потвърди друг дипломат от НАТО пред FT.
Последните планове за отбрана на НАТО призовават за мерки за „значително увеличаване“ на количеството и готовността на системите за противовъздушна и противоракетна отбрана, потвърждавайки, че изпращането на съществуващото оборудване в Украйна е „намалило“ запасите в самата Европа.
През септември миналата година управляващото мнозинство от ГЕРБ-СДС, ПП-ДБ и ДПС галсуваха решение България да предостави зенитни управляеми ракети за комплексите С-300 за противовъздушна отбрана на Украйна. Гласуването беше на закрито заседание в парламента, за да не се знае колко точно системи на българската армия, нужни за защита на небето над България и стратегически обекти като АЕЦ „Козлодуй“, ще бъдат дарени на Украйна. Официалната версия беше, че тези ракети са „дефектни“ и нямаме нужда от тях, а Украйна ще ги ползва за „резервни части“.
По рано този месец на изслушване в американския Сенат стана ясно, че армията на САЩ е беззащитна срещу руските хиперзвукови ракети. „Но това е вашата мисия – вашата мисия е противоракетната отбрана“, каза председателят на сенатската подкомисия по стратегическите сили Ангъс Кинг пред висши служители на Пентагона, които се опитаха да обяснят защо десетките милиарди долари, които министерството на отбраната получава всяка година, не са се превърнали в работеща система за противовъздушна и противоракетна отбрана.
„Ще очаквам по-нататъшен отговор, защото в момента нямаме много противоракетна отбрана. Независимо дали става дума за хиперзвукови ракети, за дронове, бих искал да се върнете и наистина да преосмислите каква е вашата мисия. Ако вашата мисия е противоракетна отбрана, трябва да преориентираме това, което правите“, каза Кинг.
Последните признания, че противовъздушната и противоракетната отбрана на НАТО е недостатъчна за защита на алианса, особено на източния фланг, задава въпроса на какво се надяват европейските политици.
Недостигът на противовъздушната отбрана на НАТО също е донякъде изненадващ, като се има предвид, че алиансът е изразходвал 1,3 трилиона долара – еквивалент на над 55% от световните разходи за отбрана, през 2023 г. – над 13 пъти повече от това, което Русия е направила за същия период.
Информацията потвърждава изявленията, направени от политици и военни, включително в Белгия, Италия и Германия, че ще имат достатъчно боеприпаси само за 24-48 часа да се бият, ако някога попаднат под директна, пълномащабна атака.