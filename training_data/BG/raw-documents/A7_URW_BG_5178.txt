Зеленски бие тревога: Балканите са следващата цел на Путин

Украинският президент изнесе реч пред френския парламент, посветена на 80 години от десанта в Нормандия
Балканите ще бъдат следваща цел на Владимир Путин, ако Украйна загуби войната.
Това заяви украинският президент Володимир Зеленски в реч пред френския парламент, изнесена ден след честването на 80 години от десанта в Нормандия.
„Живеем във време, когато Европа отново престана да бъде континент на мира. За жалост. Във време, когато нацизмът се завръща. За жалост. В Европа градове отново биват напълно унищожавани, селата биват изгаряни.
Когато Европа отново е изправена пред филтрационни лагери, депортации и омраза, които се превърнаха в новия руски култ“, каза Зеленски.
„Когато отново има опити за насилствено прекрояване границите на Европа и твърдения, че определени народи уж не заслужават да съществуват самостоятелно. Всичко това сега е насочено срещу Украйна.
Но е и с цел утре да бъде насочен срещу другите. Виждаме дори реда, в който може да върви агресията – Балтийските държави, Полша, Балканите и отвъд тях“, посочи украинският президент.
„Този руски режим не признава граници. Дори Европа не му стига. Той вече опустоши Сирия и причинява хаос в Сахел. Инвестира в терор и подкопава живота навсякъде, където може да достигне и където не среща съпротива.
Използва всичко, за да направи страните по-слаби – от енергийни ресурси до храна. В XXI век тя върна целия арсенал от миналите векове – от морските блокади до масовото отвличане на децата на нашия народ от окупираната територия на Украйна с цел „превъзпитаването“ им в нещо съвсем различно, възпитавайки омраза“, каза Зеленски.
Украинският президент посочи, че Путин е общ враг и трябва да бъде победен.
„Тази битка е кръстопът. Моментът, в който можем всички заедно да пишем история сега – както ни трябва, или можем да станем жертви на историята, както иска нашият враг. Подчертавам: общ враг.
Трябва да помним, че отвън има враг, който не оставя нито нации, нито буквално хора на местата, които нахлува. Не оставя нито право на изказване, нито възможност на хората да избират как да живеят. Не оставя живот. Вижте какъв е руският контрол. Това са опожарените, изоставени руини на нашите градове и села.
Вижте Путин в какво превръща собствената си страна и народ. Това е територията на обезценения живот. Това е буквално противоположната страна на всичко ценно за нас. Обратното на свободата. Обратното на равенството. Обратното на братството. И следователно обратното на Европа. Това е анти-Европа. Това е Путин“, заяви Зеленски.
„Може ли Путин да спечели тази битка? Не, защото нямаме право на загуба. И ако някой се опита да начертае временни линии, това само ще даде пауза преди нова война. Сега е същото, както когато злото разширяваше своята агресия срещу съседите през 30-те години на миналия век.
Путин прави същото като Хитлер. И когато вчера от Русия прозвучаха директни заплахи срещу Франция, това стана още един аргумент в полза на нашата смелост – никое зло в света да няма дързостта да се противопостави на Франция и да обяви французите за военни цели", заяви още Зеленски, който беше бурно аплодиран от френските депутати.
