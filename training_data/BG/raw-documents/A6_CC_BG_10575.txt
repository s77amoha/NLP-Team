„Грийнпийс“: С влак в Европа до 30 пъти по-скъпо, отколкото със самолет

Пътуването със самолет е до 30 пъти по-евтино, отколкото придвижването с влак, сочи анализ на „Грийнпийс“. Евтините самолетни билети са отговорни за скоростното замърсяване на планетата, докато пътуващите се наслаждават на летните си почивки в чужбина, предупреждават от екоорганизацията.
Билетите за влак средно са двойно по-скъпи от въздушния транспорт за същия маршрут, показва проверката. За да се направи това изчисление, са сравнени билетите за 112 маршрута за девет различни дни. При 79 от тях самолетите са по-изгодният транспорт. Пътуването с железниците от Лондон до Барселона например излиза 30 пъти по-скъпо от самолетния билет.
БДЖ у нас не влиза в този анализ, но за сравнение влакът до Истанбул е на цена от 62 лева за еднопосочен билет за възрастен (със спален вагон в първа класа), а полетите за същия маршрут се движат около 400-500 лева през летния период, показва проверка на „Площад Славейков“.
Една от причините за проверката на „Грийнпийс“ са рекордните горещини, обхванали Европа тази седмица. Метеорологичните особености на лятото са допълнително утежнени от парниковите газове, произведени от употребата на изкопаеми горива, казват от организацията:
„Самолетните билети от по 10 евро са възможни, единствено защото други – работници и данъкоплатци – заплащат истинската цена. В името на планетата и на хората, политиците трябва да работят, за да обърнат тази статистика и да превърнат влаковите пътувания в по-евтиния вариант за пътуване“.
Един от най-големите проблеми в европейската самолетната индустрия е, че компаниите не плащат данък върху керосина, отбелязва „Гардиън“. Лошото данъчно облагане на самолетните компании и струвало 34,2 млрд. евро на европейските правителства, сочи статистика за 2022 г. от активистката група „Транспорт и околна среда“. Накратко – пътуването със самолет се субсидира от държавата, но „по-зеленото“ пътуване с влак не се ползва със същата данъчна свобода.
Авиационната индустрия е отговорна за около 2,5% от въглеродното замърсяване на планетата, но отделя и други газове, които допълнително покачват температурата на Земята.
За да се намали този зловреден ефект, „Грийнпийс“ съветва държавите в Европа да въведат изгодни „климатични билети“ с покритие в цялата страна. През 2021 г. например в Австрия се въвежда дневен билет на цена от 3 евро, който важи за всички видове обществен транспорт на територията на страната. През 2020 г. Люксембург стана първата страна в Европа, която направи обществения си транспорт напълно безплатен.
У нас подобна инициатива съществува единствено на територията на столицата – еднодневна карта за всички линии на градския транспорт се предлага на цена от 4 лева.
