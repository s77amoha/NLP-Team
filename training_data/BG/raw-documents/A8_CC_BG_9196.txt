ООН бие тревога: Иде още по-горещо време, температурите скачат и през нощта!

"Феноменът "Ел Ниньо", който започна наскоро, само ще засили появата и интензитета на екстремните горещини", посочи Джон Неърн
Светът трябва да се подготви за по-интензивни горещини, предупреди ООН в момент, когато в северното полукълбо наближава пика на горещите вълни, съобщават Франс прес и Ройтерс.
"Тези явления ще продължат да се засилват и светът трябва да се подготви за по-интензивни горещи вълни", каза Джон Неърн, експерт от Световната метеорологична организация (СМО) към ООН.
"Феноменът "Ел Ниньо", който започна наскоро, само ще засили появата и интензитета на екстремните горещини", посочи той.
Температурите в Северна Америка, Азия, Северна Африка и Средиземноморския басейн ще надхвърлят 40 градуса Целзий в продължение на няколко дни тази седмица поради засилването на горещата вълна. Горещините, обхванали северното полукълбо, ще доведат до покачване и на нощните температури и до повишен риск от инфаркти и смъртни случаи.
"Повтарящите се високи нощни температури са особено опасни за човешкото здраве, тъй като организмът не е в състояние да се възстанови от продължителната топлина. Това води до увеличаване на случаите на инфаркт и смърт", предупреждава Неърн, цитиран от БТА.
"Едно от забележителните явления, които наблюдавахме, е, че броят на едновременните горещи вълни в северното полукълбо се е увеличил шест пъти от 80-те години на миналия век. Тази тенденция не показва никакви признаци за намаляване. Ето защо се опасявам, че все още не се вижда краят на проблемите ни и че тези вълни ще имат сериозни последици за човешкото здраве и препитание", отбелязва експертът.
Експертите смятат, че парниковите газове, които задържат топлината, са причина за климатичните промени. В случая с горещите вълни изменението на климата увеличава тяхната продължителност и интензитет, както и географския им обхват, казват учените.
Запитан какво могат да направят хората в личен план, за да се опитат да противодействат на климатичните промени, Джон Неърн отправи призив за борба срещу изкопаемите горива: "Най-лесното нещо е да електрифицираме всичко. Това е просто послание. Става дума за спиране на въглеродните горива и електрифициране на всичко."

