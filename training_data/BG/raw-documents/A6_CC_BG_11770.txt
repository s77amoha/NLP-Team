ООН: По-тежките пясъчни и прашни бури опустошават все повече плодородна земя

Светът губи почти 1 милион квадратни километра продуктивна земя годишно заради пясъчни и прашни бури, които са изострени от човешката дейност. Това предупреди днес органът на ООН, отговарящ за борбата с опустиняването, съобщава "Ройтерс".
Конвенцията на ООН за борба с опустиняването (UNCCD) заяви, че приблизително два милиарда тона пясък и прах навлизат в атмосферата всяка година, като причиняват щети в големи части от Азия и Африка значителни икономически проблеми в целия свят.
В доклад, публикуван по време на среща в Самарканд, Узбекистан, относно напредъка, постигнат в обръщането на деградацията на земята, UNCCD заяви, че поне една четвърт от бурите могат да бъдат приписани на човешки дейности, включително прекомерна минна дейност и прекомерна паша.
Загубите на горния слой на почвата не само оказват съществено въздействие върху хранителните доставки в някои от най-уязвимите страни в света, но също така стимулират миграцията и създават рискове за сигурността, заяви Ибрахим Тиав, изпълнителен секретар на UNCCD, пред "Ройтерс". "Това надхвърля отделните индивиди", посочи той, "това засяга цялата общност."
ООН очаква спад на емисиите под 2% до 2030 година
Това е крайно недостатъчно спрямо целите заложени в Парижкото споразумение
UNCCD призовава за по-добри практики за управление на земята за възстановяване на щетите, както и за повече усилия за подобряване на системите за ранно предупреждение и повишаване на устойчивостта.
Финансирането на усилията за борба с опустиняването и деградацията също беше голямо предизвикателство, каза Тиав, като отбеляза, че само 15 милиарда долара са предоставени през 2016-2019 г. за справяне с проблемите, които обхващат 126 държави. По думите му са необходими нови усилия и обществена финансова подкрепа, за да се осигурят стимули за частния сектор да се грижи повече за земята, която използва.
Тиав идентифицира Китай като една от успешните истории в борбата с опустиняването и контрола върху праха, понеже страната има дългосрочна програма за възстановяване на земята и залесяване, която помага за намаляване на пясъчните бури. Въпреки това, той остава уязвим срещу пясъка, който идва от Монголия на север, където прекомерната паша и бумът на минното дело са довели до деградацията на над три четвърти от земята, според оценка на ООН от 2021 г.
С наближаването на годишната климатична конференция на ООН COP28 Тиав заяви, че устойчивата програма за възстановяване на земята е жизненоважна в битката срещу глобалното затопляне, като промяната в земеползването допринася значително за вредните емисии. "Намираме се в порочен кръг, в който деградацията на земята подхранва изменението на климата, а изменението на климата влошава загубата на земя в света", обобщи той.