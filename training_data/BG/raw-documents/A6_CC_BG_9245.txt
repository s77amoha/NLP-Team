Най-топлият септември: Екстремните горещини са заради изкопаемите горива, а хора и екосистеми умират

В Северното полукълбо на планетата вече настъпи астрономическата есен, но екстремните горещини продължават.
Статистиките показват, че последният месец е бил най-горещият септември и четвъртият пореден месец с такиви безпрецедентни горещини за 2023-а. Настоящата година може да бъде регистрирана като най-горещата в историята, коментира Си Ен Ен.
Температурите през септември изместват предишния месечен рекорд, поставен през 2020 г., с 0,5 градуса по Целзий, показват данните, публикувани в сряда от Службата на Европейския съюз за изменението на климата Коперник. От 1940 г. - откакто службата си води записи, не е регистран толкова топъл месец.
Септември изглежда по-скоро като необичайно горещ юли със средна глобална температура на въздуха от 16,38 градуса по Целзий, което прави месеца с 0,93 градуса по Целзий по-горещ от средната стойност за периода 1991-2020 г. и с 1,75 градуса по Целзий по-горещ от средната за септември за периода преди индустриална ера, преди светът да започне да изгаря големи количества изкопаеми горива.
Това е доста над прага от 1,5 градуса по Целзий, до който страните се стремят да ограничат глобалното затопляне съгласно Парижкото споразумение за климата. Въпреки че това споразумение се фокусира върху дългосрочните средни температури, необичайните горещини през септември, които последваха най-горещото лято, регистрирано някога, даде предварителна представа за това какво може да очаква светът, тъй като високите температури увеличават екстремните явления.
Само септември донесе опустошителни наводнения, които убиха хиляди в Либия и десетки в Гърция, България и Турция. Канада се бори с безпрецедентния си сезон на горски пожари, части от Южна Америка бяха в капана на рекордни горещини, а рекордни валежи заляха Ню Йорк.
Температурите на океана през септември също излязоха от всякакви статистики. Средните температури на морската повърхност достигнаха 20,92 градуса по Целзий - най-високите, регистрирани за септември в историята, и вторите най-високи, регистрирани някога след стойностите за август тази година. Антарктическият морски лед също достигна рекордно ниски нива за това време на годината.
„Дори през октомври няма особени признаци, че температурите ще се понижат. Държави като Испания, Полша, Австрия и Франция вече счупиха температурните си рекорди за октомври“, коментира Максимилиано Ерера, климатолог и историк на времето, който проследява екстремните температури.
„Това, което Европа преживя през първите три дни на октомври, беше едно от най-екстремните събития в европейската история“, допълва той.
Изглежда почти сигурно, че 2023 г. ще бъде най-горещата в историята. Според Националната администрация за океаните и атмосферата на САЩ (NOAA) вероятността за това е повече от 93%.
Високите температури са частично подхранвани и от Ел Ниньо – явлението, което затопля температурата на водната повърхност в източната и централната част на Тихия океан.
В основата на този модел е обаче и дългосрочната тенденция на изменение на климата, подпомагана от човека.
„Температурните рекорди продължават да се чупят, защото продължаваме да изгаряме изкопаеми горива. Толкова е просто. А хората и екосистемите умират“, коментира Фридерике Ото, старши преподавател по наука за климата в института "Грантъм" в Обединеното кралство.
През декември представители на държавите ще се съберат в Дубай за срещата на върха на ООН за климата COP28 . На нея ще се постави оценка за напредъка към целите в областта на климата. Към момента изглежда, че светът е много далече от тяхното постигане.
„Рекордите трябва да бъдат сигнал за събуждане за политиците и преговарящите преди срещата COP28. Категорично трябва да се обединим за ограничаване на употребата на изкопаемите горива“, казва още Фредерике Ото.