Кметът на Лондон предупреди за апокалипсис от 45 градуса в града в обозримо бъдеще

Кметът на Лондон предупреди за апокалипсис от 45 градуса в града в обозримо бъдеще
Пред много тревожна климатична перспектива е изправена столицата на Великобритания в резутат на ускоряването на процеса на глобално затопляне. В Лондон може да има жеги от 45 градуса по Целзий през няколко дни в годината в обозримо бъдеще. Това предупреждение направи кметът на града Садик Хан в интервю пред в. The Guardian.
При този сценарий повечето жители на британската столица ще се сблъскат с проблема с екстремните горещини. Тежките метеорологични условия ще попречат на работата на ключови градски предприятия и институции, включително метрото, старческите домове и училищата. „Това означава, че трябва да се адаптираме към тези температури още сега“, каза Хан.
За да смекчи последиците от глобалното изменение на климата, Лондон увеличава броя на засадените дървета, които да правят сянка и монтира климатици в градския транспорт. Тези мерки обаче, според Хан, не са достатъчни за ефективна борба с влошаващите се климатични условия. Той, по-специално, упрекна британското правителство за факта, че властите все още не са въвели в страната аналог на американския Закон за намаляване на инфлацията, който, наред с други неща, предвижда активен преход към чиста енергия и електрически превозни средства.
„Учим се от други градове, но не можем да се преструваме, че сме в крак, защото Обединеното кралство бавно наваксва“, заяви Хан в навечерието на годишното Общо събрание на ООН и специалната среща на върха за климата.
В края на юли Bloomberg предупреди за драматична промяна на климата в Лондон, ако глобалното затопляне се ускори. При този сценарий климатичните условия в столицата на Обединеното кралство до 2050 г. ще са сходни с тези на Барселона и други градове в Испания. Други европейски градове, популярни сред туристите, също може да изпитат увеличение на температурите, което може да промени цялата регионална туристическа индустрия до неузнаваемост в обозримо бъдеще.